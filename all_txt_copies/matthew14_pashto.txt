د عیسی مسیح په هکله د متي انجیل
څوارلسم فصل
د تعمید غسل ورکوونکي یحیی مرګ
(مرقوس ۶‏:‌۱۴‌‏-‌۲۹ او لوقا ۹‏:‌۷‌‏-‌۹)
۱
په دې وخت کې د جلیل والي هیرودیس د عیسی د کارونو څخه خبر شو.
۲
نو خپلو کسانو ته یې وویل: «دا سړی هماغه تعمید ورکوونکی یحیی دی. هغه بېرته د مرګ نه راژوندی شوی دی، نو له دې امله هغه دا قدرت لري چې معجزې وښایي.»
۳
هیرودیس د خپل ورور فیلیپوس د ښځې هیرودیا په خاطر یحیی نیولی ؤ، په زنځیرونو یې تړلی ؤ او په زندان کې یې اچولی ؤ.
۴
ځکه چې تعمید ورکوونکي یحیی هیرودیس ته ویلي وو: «تاته روا نه ده چې د خپل ورور د ښځې هیرودیا سره واده وکړې.»
۵
هیرودیس غوښتل چې هغه مړ کړي، خو د خلکو څخه وېرېده، ځکه چې خلکو هغه پیغمبر ګڼلو.
۶
خو د هیرودیس د زېږېدنې په مېلمستیا کې د هیرودیا لور د مېلمنو په مخکې داسې نڅا وکړه چې هیرودیس دومره خوشحاله شو،
۷
چې قسم یې وخوړ چې هغه ترې هرڅه وغواړي نو ورته به یې ورکړي.
۸
هغې د خپلې مور په لمسون وویل: «د تعمید غسل ورکوونکي یحیی سر راته په پتنوس کې راکړه.»
۹
پاچا د خپلې خبرې څخه پښېمانه شو، خو هغه د خپل قسم په خاطر چې د مېلمنو په مخکې یې خوړلی ؤ، خپلو کسانو ته حکم وکړ چې د هغې غوښتنه دې پوره کړای شي.
۱۰
هغه خپل کسان ولېږل او په زندان کې یې د یحیی سر پرې کړ.
۱۱
نو د هغه سر یې په یو پتنوس کې راوړ او هغې انجلۍ ته یې ورکړ او هغې خپلې مور ته یووړ.
۱۲
بیا د یحیی شاګردان راغلل او د هغه مړی یې یووړ او ښخ یې کړ. هغوی لاړل او عیسی یې خبر کړ.
عیسی پنځه زره کسانو ته ډوډۍ ورکوي
(مرقوس ۶‏:‌۳۰‌‏-‌۴۴ او لوقا ۹‏:‌۱۰‌‏-‌۱۷ او یوحنا ۶‏:‌۱‌‏-‌۱۴)
۱۳
کله چې عیسی د یحیی په هکله دا خبر واورېد، نو د هغه ځای څخه په کشتۍ کې یو ګوښه ځای ته یوازې لاړ. خو کله چې خلک خبر شول، نو د خپلو ښارونو څخه د وچې لارې نه په هغه پسې لاړل.
۱۴
کله چې عیسی د کشتۍ څخه راښکته شو د خلکو یوه لویه ګڼه‌ګوڼه یې ولیدله، نو زړه یې ورباندې وسوځېد او د هغوی ناروغان یې روغ کړل.
۱۵
کله چې ماښام شو، شاګردان یې ورته راغلل او ویې ویل: «دا ځای خوشې دښته ده او ډېره ناوخته شوې ده، خلک کلیو ته ولېږه چې خپلو ځانونو ته د خوړلو دپاره کوم څه واخلي.»
۱۶
عیسی وویل: «د دوی تګ ته اړتیا نشته، تاسو خپله هغوی ته کوم څه ورکړئ چې ویې خوري.»
۱۷
هغوی ځواب ورکړ: «زمونږ سره یوازې پنځه ډوډۍ او دوه ماهیان دي.»
۱۸
عیسی وویل: «هغه ماته راوړئ.»
۱۹
بیا هغه خلکو ته حکم وکړ چې په واښو باندې کښېني. بیا یې هغه پنځه ډوډۍ او دوه ماهیان راواخیستل، اسمان ته یې وکتل، د خدای شکر یې وویست او ډوډۍ یې ماتې کړې، هغه یې شاګردانو ته ورکړې او شاګردانو هغه په خلکو باندې ووېشلې.
۲۰
هغوی ټولو وخوړل او ماړه شول او څه چې ترې پاتې شوي وو، شاګردانو هغه راټول کړل او دولس ټوکرۍ ترې ډکې شوې.
۲۱
د هغو خلکو شمېر چې ډوډۍ یې وخوړله پنځه زرو تنو ته رسېده چې په هغو کې ښځې او ماشومان شمېرل شوي نه وو.
عیسی د اوبو دپاسه ګرځي
(مرقوس ۶‏:‌۴۵‌‏-‌۵۲ او یوحنا ۶‏:‌۱۵‌‏-‌۲۱)
۲۲
بیا عیسی خپل شاګردان مجبور کړل چې کشتۍ ته وخېژي او د ده څخه مخکې د بحیرې بلې غاړې ته لاړ شي او له هغې وروسته یې خلک رخصت کړل.
۲۳
چې کله یې خلک رخصت کړل، نو خپله یو غره ته لاړ چې یوازې دعا وکړي او تر ماښامه پورې هلته یوازې پاتې ؤ.
۲۴
په دې وخت کې کشتۍ د وچې څخه لېرې وه او د څپو له امله یې ټکانونه خوړل، ځکه چې باد ورته مخامخ لګېده.
۲۵
سهار وختي چې لا تیاره وه، عیسی په داسې حال کې چې د اوبو دپاسه ګرځېده، شاګردانو ته ورغی.
۲۶
خو کله چې شاګردانو ولیدل چې هغه د اوبو دپاسه روان دی، نو ووېرېدل او ویې ویل: «دا د مړي ارواح ده.» نو د وېرې له لاسه یې چیغې ووهلې.
۲۷
خو عیسی سمدلاسه د هغوی سره خبرې وکړې او ویې ویل: «زړور اوسئ. زه یم، مه وېرېږئ.»
۲۸
پطروس وویل: «ای استاذه! که چېرې دا ته یې، نو ماته امر وکړه چې زه هم د اوبو دپاسه درشم.»
۲۹
عیسی وویل: «راشه.» نو پطروس د کشتۍ څخه ښکته شو او د اوبو دپاسه د عیسی خواته روان شو.
۳۰
خو کله چې هغه ولیدل چې څومره زورور باد لګیږي، نو ووېرېده او کله چې په اوبو کې ډوبېده، نو چیغې یې ووهلې: «استاذه! ما وژغوره.»
۳۱
عیسی سمدلاسه خپل لاس ور اوږد کړ او هغه یې راونیوه او ورته ویې ویل: «ستا ایمان څومره کمزوری دی. ولې دې شک وکړ؟»
۳۲
کله چې هغوی په کشتۍ کې سپاره شول، باد ودرېده.
۳۳
نو په کشتۍ کې ناست کسان هغه ته په سجده شول او ویې ویل: «ته په رښتیا د خدای زوی یې.»
په جنیسارت کې د ناروغانو جوړول
(مرقوس ۶‏:‌۵۳‌‏-‌۵۶)
۳۴
هغوی د بحیرې څخه پورې وتل او د جنیسارت سیمې ته ورسېدل.
۳۵
کله چې د هغه ځای خلکو عیسی وپېژانده، نو هغوی شاوخوا ټولو سیمو ته خبر ورکړ او خلکو خپل ټول ناروغان عیسی ته راوستل.
۳۶
هغه ته یې سوال وکړ چې د دوی ناروغانو ته دومره اجازه ورکړي چې یوازې د هغه لمنې ته لاس وروړي او هرچا چې ورته لاس وروړ، نو هغوی به بیخي روغېدل.