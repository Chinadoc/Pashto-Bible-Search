1 په یهودا کې د آحاز د پاچاهۍ په دولسم کال د ایله زوی هوشع د اسراییلو پاچا شو او هغه نهه کاله په سامره کې پاچاهي وکړه.
2 هوشع د څښتن په وړاندې ګناه وکړه، خو د هغه ګناه د اسراییلو د تېرو شویو پاچاهانو په پرتله کمه وه.
3 د آشور پاچا شلمناسر په هوشع باندې حمله وکړه. هوشع هغه ته تسلیم شو او هر کال به یې هغه ته باج ورکاوه.
4 خو وروسته هوشع د باج ورکولو څخه انکار وکړ او د مصر پاچا سوا ته یې استازي ورولېږل چې د هغه سره مرسته وکړي. کله چې شلمناسر له دې خیانت څخه خبر شو، نو هوشع یې ونیوه او په زندان کې یې واچاوه.
5 بیا شلمناسر د اسراییلو په ټوله خاوره باندې حمله وکړه او سامره یې درې کاله کلابند کړه.
6 د هوشع د پاچاهۍ په نهم کال د آشور پاچا سامره ونیوله او اسراییلیان یې د اسیرانو په توګه آشور ته بوتلل. ځینې یې د حلح په ښار کې، ځینې یې د خابور سیند ته نژدې د جوزان په سیمه کې او پاتې یې د ماد په ښارونو کې ځای په ځای کړل.
7 دا هرڅه په دې خاطر وشول چې د اسراییلو قوم د خپل څښتن خدای په وړاندې چې هغوی یې د مصر د پاچا فرعون څخه ژغورلي وو او د هغه هېواد څخه یې راویستلي وو، ګناه کړې وه. هغوی د نورو خدایانو عبادت کاوه
8 او د هغو قومونو د رواجونو څخه یې پیروي کوله چې څښتن هغوی د اسراییلیانو د وړاندې تګ سره سم شړلي وو. همدارنګه هغه رواجونه یې خپل کړل چې د اسراییلو پاچاهانو پیل کړي وو.
9 اسراییلیانو په پټه د خپل څښتن خدای په ضد داسې کارونه وکړل چې هغه منع کړي وو. دوی د اوسېدلو په خپلو ټولو ځایونو کې یعنې د کوچنيو کليو څخه نیولې تر لویو ښارونو پورې د عبادت ځایونه جوړ کړل.
10 هغوی په هرې غونډۍ باندې او د هرې سیوري لرونکې ونې لاندې د تیږو ستنې او د اشیره بتان جوړ کړل.
11 هغوی د عبادت په ټولو ځایونو کې خوشبویۍ وسوځولې او د هغو قومونو د رواجونو څخه یې پیروي کوله چې څښتن د اسراییلو د وړاندې تګ سره سم د هغوی د خاورې څخه شړلي وو. هغوی په خپلو بدو عملونو سره د څښتن قهر راوپاراوه.
12 هغوی د څښتن د هغه حکم څخه سرغړونه کوله چې ورته ویلي وو: «د بتانو عبادت مه کوئ.»
13 څښتن خپل پیغمبران او نبیان ولېږل چې اسراییلو او یهودا ته خبرداری ورکړي: «خپلې بدې لارې پرېږدئ. زما د هغو حکمونو اطاعت وکړئ چې په شریعت کې دي او ستاسو نیکونو ته مې ورکړي وو او د خپلو خدمتګارانو نبیانو په وسیله مې تاسو ته رسولي وو.»
14 خو اسراییلیانو اطاعت ونه کړ، د هغوی زړونه د خپلو هغو نیکونو په شان چې په خپل څښتن خدای یې باور نه درلود، سخت وو.
15 هغوی د څښتن خبرداری او حکمونه له پامه وغورځول او هغه لوظ یې مات کړ چې د هغو د نیکونو سره یې کړی ؤ. هغوی د بې ارزښته بتانو عبادت کاوه او په خپله هم بې ارزښته شول. څښتن اسراییلیانو ته وویل چې هغه کارونه مه کوئ چې ستاسو شاوخوا پردي قومونه یې کوي، خو اسراییل د هماغو په شان شول.
16 هغوی د خپل څښتن خدای ټول قوانین مات کړل او د عبادت دپاره یې دوه فلزي سخوندران جوړ کړل. همدارنګه هغوی د اشیره بت جوړ کړ، د ستورو عبادت او د بعل د بت خدمت یې کاوه.
17 هغوی خپل زامن او لورګانې د سوځېدونکو نذرانو په توګه قرباني کول، د کوډګرانو او فال کتونکو څخه به یې کار اخیست او خپل ځانونه یې په پوره توګه هغو کارونو ته وقف کړل چې د څښتن په نظر کې بد وو. ځکه یې د څښتن قهر راوپاراوه.
18 نو څښتن په اسراییلو باندې ډېر په قهر شو او هغوی یې له خپل حضور څخه وشړل. یوازې د یهودا قبیله پاتې شوه.
19 خو حتی د یهودا خلکو هم د خپل څښتن خدای د قوانینو اطاعت ونه کړ، هغوی د هغو رواجونو چې د اسراییلو خلکو خپل کړي وو، پیروي وکړه.
20 څښتن ټول اسراییلیان پرېښودل، هغوی ته یې سزا ورکړه او لوټ مارانو ته یې په لاس ورکړل، تر هغې چې اخر څښتن اسراییلیان د خپل حضور څخه وشړل.
21 کله چې څښتن اسراییل د یهودا څخه بېل کړ، اسراییلیانو د نباط زوی یروبعام خپل پاچا وټاکه. یروبعام هغوی د څښتن د پیروۍ څخه واړول او د هغوی د سختې ګناه سبب وګرځېد.
22 اسراییلیانو د یروبعام پیروي وکړه او د هغې ګناه څخه یې چې یروبعام کړې وه، لاس وانخیست.
23 لکه څنګه چې څښتن د خپلو نبیانو په وسیله خبرداری ورکړی ؤ، نو اخر یې هغوی له خپل حضور څخه وشړل. نو د اسراییلو خلک آشور ته جلاوطني شول او تر اوسه پورې هلته اوسیږي.
24 د آشور پاچا د بابل، کوت، عوا، حمات او سفروایم د ښارونو خلک بوتلل او هغوی یې د سامرې په ښارونو کې د جلاوطنو اسراییلیانو په ځای مېشت کړل. هغوی دا ښارونه ونیول او هلته اوسېدل.
25 څرنګه چې دغو خلکو لومړی د څښتن عبادت نه کاوه، نو څښتن زمریان ورولېږل چې په هغوی باندې حمله وکړي. زمریانو له هغو څخه ځینې ووژل.
26 د آشور پاچا خبر شو چې هغه خلک چې هغه د سامرې ښارونو ته بېولي دي د هغه وطن د خدای په قانون باندې نه پوهیږي، نو خدای هلته زمریان ورولېږل چې هغوی ووژني.
27 نو د آشور پاچا داسې امر وکړ: «د هغو کاهنانو څخه چې مونږ د اسیرانو په توګه راوستلي دي، یو کس بېرته ولېږئ. هغه دې لاړ شي او هلته دې واوسیږي، د دې دپاره چې خلکو ته د هغه وطن د خدای قانون وروښایي.»
28 نو د اسراییلي کاهنانو څخه یو تن چې له سامرې څخه جلاوطنه شوی ؤ، لاړ چې په بیت ییل کې واوسیږي. بیا یې خلکو ته وښودل چې څنګه د څښتن عبادت وکړي.
29 خو هغو خلکو چې په سامره کې ځای په ځای شوي وو، هر یو قوم د خپلو بتانو جوړولو ته دوام ورکړ او هغه یې د عبادت په هغو ځایونو کې کېښودل چې اسراییلیانو جوړ کړي وو.
30 د بابل خلکو د سکوت بنوت بتان، د کوت خلکو د نرجل بتان، د حمات خلکو د اشیما بتان،
31 د عوا خلکو د نبحز او ترتاک بتان جوړ کړل او د سفروایم خلکو خپل ماشومان د سوځېدونکو نذرانو په توګه خپلو بتانو یعنې ادرملک او عنملک ته قرباني کړل.
32 دغو خلکو د څښتن عبادت هم کاوه او له خپل منځ څخه یې هر ډول خلک غوره کړل چې د هغو عبادت ځایونو دپاره د کاهنانو په توګه خدمت وکړي او په هغو ځایونو کې د هغوی دپاره قربانۍ وړاندې کړي.
33 په دې توګه هغوی هم د څښتن عبادت کاوه او هم یې د هغه هېوادونو د رواجونو له مخې چې هغوی ورڅخه راغلي وو، د خپلو بتانو عبادت کاوه.
34 هغوی تر نن ورځې پورې په خپلو زړو رواجونو باندې ټینګ ولاړ دي. هغوی د څښتن عبادت نه کوي او نه د هغو قوانینو او حکمونو څخه پیروي کوي چې څښتن د یعقوب اولادې ته ورکړي وو، د چا نوم چې څښتن په اسراییلو بدل کړ.
35 څښتن د اسراییلیانو سره لوظ کړی ؤ او هغوی ته یې حکم کړی ؤ: «د نورو خدایانو عبادت مه کوئ. هغوی ته سجده مه کوئ، د هغوی خدمت مه کوئ او هغوی ته قربانۍ مه وړاندې کوئ.
36 یوازې زما عبادت کوئ! زه هغه څوک یم چې تاسو یې په خپل لوی قوت او قدرتمند لاس سره د مصر څخه راوویستلئ. تاسو باید ماته سجده وکړئ او ماته قربانۍ وړاندې کړئ.
37 تاسو باید تل زما د هغو قوانینو او حکمونو اطاعت وکړئ چې ستاسو دپاره مې لیکلي دي. د نورو خدایانو عبادت ونه کړئ
38 او هغه لوظ چې ستاسو سره مې کړی ؤ، هغه باید هېر نه کړئ. د نورو خدایانو عبادت ونه کړئ.
39 تاسو باید زما یعنې د خپل څښتن خدای عبادت وکړئ او زه به تاسو د ټولو دښمنانو څخه وژغورم.»
40 خو هغو خلکو چې په اسراییلو کې اوسېدل دا حکم قبول نه کړ او د خپلو زړو رواجونو پیروۍ ته یې دوام ورکړ.
41 هغوی د څښتن عبادت کاوه، خو د خپلو بتانو عبادت یې هم کاوه. د هغوی اولادونه تر نن ورځې پورې هماغه کار کوي.
