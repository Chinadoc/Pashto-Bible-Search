1 د روبین او جاد قبیلو ډېرې پادې او رمې درلودلې او هغوی ولیدل چې د یعزیر او جلعاد سیمې ډېر ښه څړځایونه لري.
2 نو هغوی موسی، العازار او د اسراییلو نورو مشرانو ته ورغلل او ورته ویې ویل:
5 مهرباني وکړئ دغه ځمکه مونږ ته د خپل جایداد په توګه راکړئ او مونږ دې ته مه مجبوروئ چې د اردن د سیند څخه تېر شو او هلته واوسېږو.»
6 موسی په ځواب کې وویل: «نور اسراییلیان به جنګ ته ځي او تاسو غواړئ چې دلته پاتې شئ؟
7 تاسو ولې د اسراییلیانو زړونه هغه وطن ته د ورتللو څخه توروئ چې څښتن هغوی ته ورکړی دی؟
8 ستاسو پلرونو همداسې کار وکړ، کله چې ما هغوی د قادش برنیع څخه ولېږل چې هغه وطن وګوري.
9 هغوی د اشکول تر درې پورې لاړل او هغه وطن یې وکتلو، خو کله چې بېرته راستانه شول نو د خلکو زړونه یې هغه وطن ته د ورتګ څخه تور کړل چې څښتن هغوی ته ورکړی ؤ.
10 څښتن په هغه ورځ په قهر شو او داسې وعده یې وکړه:
11 په دې سبب چې هغوی د زړه له کومي زما څخه پیروي ونه کړه، نو زه قسم خورم چې د هغو کسانو څخه چې د مصر څخه راوتلي دي او عمرونه یې شل کاله یا زیات دي، هېڅوک هم نه شي کولای هغې خاورې ته ورننوځي چې ما د ابراهیم، اسحاق او یعقوب سره د هغې وعده کړې ده.
12 په دوی کې پرته د یفنه قنزي د زوی کالیب او د نون د زوی یوشع څخه چې د زړه له کومي یې د څښتن پیروي وکړه، نور ټول شامل وو.
13 څښتن په قوم باندې په قهر شو او هغوی یې مجبور کړل چې څلوېښت کاله په دښته کې سرګردانه وګرځي، تر هغې چې هغه ټول نسل چې د هغه په وړاندې یې ګناه کړې وه، مړ شي.
14 نو اوس تاسو د خپلو پلرونو ځای نیولی دی، یعنې د ګناهکارو خلکو یو نوی نسل چې دې ته تیار یئ چې یوځل بیا د اسراییلو په قوم باندې د څښتن غضب راولئ.
15 اوس که چېرې تاسو د څښتن د پیروۍ څخه انکار وکړئ، هغه به یوځل بیا دا ټول خلک په دښته کې پرېږدي او د هغوی د بربادۍ مسوولیت به ستاسو په غاړه وي.»
16 د روبین او جاد خلکو په ځواب کې وویل: «مونږ پرېږدئ چې د خپلو رمو دپاره ځایونه او د خپلو ښځو او اولادونو دپاره ښارونه جوړ کړو،
17 بیا به مونږ دې ته تیار شو چې خپل ځانونه په وسلو باندې سمبال کړو او د نورو اسراییلیانو په مخکې به ځو، ترڅو هغوی خپل ځای ته ورولو. زمونږ ښځې او ماشومان به د هغې خاورې د اوسېدونکو څخه په دېوال لرونکو ښارونو کې خوندي اوسیږي.
18 مونږ به تر هغه وخته پورې خپلو کورونو ته ستانه نه شو، ترڅو نورو ټولو اسراییلیانو د خپلې ټاکل شوې ځمکې ملکیت تر لاسه کړی نه وي.
19 مونږ به د اردن د سیند په بله غاړه باندې د هغوی په منځ کې کومه ځمکه وانخلو، ځکه چې زمونږ برخه دلته د اردن په ختیځ کې ده.»
20 موسی په ځواب کې وویل: «که چېرې تاسو په رښتیا سره دا کار کوئ، نو همدلته د څښتن په حضور کې دې ته تیار شئ چې جنګ ته لاړ شئ.
21 ستاسو ټول جنګي کسان دې د اردن د سیند څخه تېر شي او د څښتن په امر دې تر هغې پورې زمونږ په دښمنانو باندې خپلې حملې ته دوام ورکړي، ترڅو څښتن هغوی ته ماتې ورکړي
22 او د اسراییلیانو سره مرسته وکړي چې د هغې خاورې ملکیت تر لاسه کړي. له هغې څخه وروسته تاسو کولای شئ چې خپل وطن ته ستانه شئ، ځکه چې تاسو به خپل تعهد د څښتن او نورو اسراییلیانو په وړاندې سرته رسولی وي. بیا به څښتن دا ومني چې د اردن د ختیځې خوا دا ځمکه به ستاسو وي.
23 خو که چېرې تاسو په خپلې وعدې باندې ونه درېږئ، نو زه تاسو ته دا خبرداری درکوم چې تاسو به د څښتن په وړاندې ګناهکار اوسئ او د خپلې ګناه سزا به درکړل شي.
24 نو د خپلو ښځو او اولادونو دپاره ښارونه او د خپلو رمو دپاره ځایونه جوړ کړئ. خو کومه وعده چې تاسو کړې ده، هغه سرته ورسوئ.»
25 د روبین او جاد خلکو وویل: «باداره، څه چې تاسو حکم کوئ، مونږ به هماغسې وکړو.
26 زمونږ ښځې او اولادونه، رمې او پادې به دلته د جلعاد په ښارونو کې پاتې شي.
27 خو زمونږ هغه کسان چې جګړې ته تیار دي، هغوی به د اردن د سیند څخه تېر شي او د څښتن په امر به وجنګیږي.»
28 نو موسی العازار، یوشع او د اسراییلو نورو مشرانو ته دا حکمونه ورکړل:
29 «که چېرې د روبین او جاد خلک د اردن څخه تېر شي او د څښتن په امر جګړې ته تیار شي او د هغوی په مرسته وکولای شئ چې هغه خاوره ونیسئ، نو بیا د جلعاد سیمه هغوی ته د هغوی د ملکیت په توګه ورکړئ.
30 خو که چېرې هغوی د اردن د سیند څخه تېر نه شي او ستاسو سره جګړې ته لاړ نه شي، نو دوی به په کنعان کې ستاسو سره خپل ملکیت واخلي.»
31 د جاد او د روبین خلکو په ځواب کې وویل: «څنګه چې څښتن حکم کړی دی هماغسې به وکړو.
32 مونږ به د هغه تر قوماندې لاندې د کنعان خاورې ته ورننوت او جګړې ته به لاړ شو، ترڅو همدلته د اردن په ختیځ کې خپل ملکیت وساتو.»
33 نو موسی د جاد او روبین قبیلو او د یوسف د زوی منسي نیمې قبیلې ته د اموریانو د پاچا سیحون او د باشان د پاچا عوج ټوله سیمه ورکړه، چې په هغو کې ښارونه او د هغو شاوخوا سیمه هم شامل وو.
34 د جاد قبیلې د دیبون، عطاروت، عروعیر،
35 عطروت شوفان، یعزیر، یجبهه،
36 بیت نمره او د بیت هاران ښارونه بیا ودان کړل. د هغو ګرد چاپېره یې دېوالونه جوړ کړل او د خپلو رمو د ساتلو دپاره یې ځایونه هم جوړ کړل.
37 د روبین قبیلې د حشبون، العاله، قریتایم،
38 سبمه او هغه ښارونه چې د نبو او بعل معون په نوم پېژندل کېدل، بیا ودان کړل. دوی په هغو ټولو ښارونو باندې نوي نومونه کېښودل.
39 د منسي د زوی ماخیر طایفې د جلعاد په خاوره باندې حمله وکړه او هغه یې ونیوله او اموریان یې د هغه ځای نه وشړل.
40 نو موسی د جلعاد سیمه د ماخیر طایفې ته ورکړه او هغوی په کې اوسېدل.
41 یاییر چې د منسي د قبیلې څخه ؤ، حمله وکړه او څو کلي یې ونیول او په هغو باندې یې دا نوم کېښود «د یاییر کلي.»
42 نوبح د قنات ښار د هغه د کلیو سره ونیوه او هغه یې د خپل ځان یعنې نوبح په نوم یاد کړ.
