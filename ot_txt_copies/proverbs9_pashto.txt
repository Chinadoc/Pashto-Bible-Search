1 حکمت د یوې ښځې په څېر خپل کور ودان کړی دی او اووه ستنې یې توږلې او بیا یې ودرولې دی.
2 هغې د مېلمستیا دپاره غوښه تیاره کړې او د انګورو شیره یې جوړه کړې ده او دسترخوان یې هوار کړی دی.
3 هغې خپلې وینځې ورولېږلې چې د ښار له لوړو ځایونو نه خپل غږ پورته کړي:
4 «هرڅوک چې ساده وي، دلته دې راشي!» او بیا ناپوهه خلکو ته وایي:
5 «راشئ! زما ډوډۍ وخورئ او لږه د انګورو شیره وڅښئ کوم چې ما جوړه کړې ده.
6 خپله د ناپوهۍ لار پرېږدئ نو تاسو به نېکمرغه ژوند ولرئ او د عقل په لاره به روان شئ.
7 څوک چې ملنډې وهونکی اصلاح کوي نو ځان شرموي او څوک چې بدکار رټي نو ځان ته زیان رسوي.
8 د ملنډې وهونکی رټنه مه کوه هسې نه چې ستا نه کرکه وکړي د حکمت د خاوند رټنه کوه نو ستا سره به مینه وکړي.
9 د حکمت خاوند ته لارښوونه وکړه نو نور به هم خپل حکمت ډېر کړي نېک سړي ته تعلیم ورکړه چې خپله پوهه نوره هم زیاته کړي.
10 له څښتن څخه وېره د حکمت شروع ده او عقل د سپېڅلي ذات د پېژندلو علم دی.
11 ځکه زما په مرسته به ستا د ژوند ورځې ډېرې شي او ستا د عمر کلونه به نور هم زیات شي.
12 که د حکمت خاوند یې نو دا به دې په ګټه وي او که ته ملنډې وهونکی یې نو یوازې زیان به زغمې.»
13 کم‌عقلتوب د یوې بې‌حیا ښځې په څېر دی چې ډېره ساده او په هېڅ نه پوهیږي.
14 هغه د خپل کور د دروازې تر‌څنګ ناسته ده او بیا د ښار په لوړو ځایونو کې په تخت کښېني.
15 څوک چې په خپله لار سم ځي نو هغوی ته نارې وهي:
16 «هرڅوک چې ساده وي، دلته دې راشي!» او بیا ناپوهه انسان ته وایي:
17 «د غلا اوبه خوږې وي او په پټه تر‌لاسه شوې ډوډۍ خوندوره وي.»
18 هغوی نه پوهیږي چې د هغې په کور کې ټول وژل شوي دي او مېلمانه یې د قبر په ژوره کنده کې پراته دي.
