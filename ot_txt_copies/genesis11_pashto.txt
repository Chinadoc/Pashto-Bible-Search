1 په هغه وخت کې د ټولې نړۍ خلکو یوه ژبه درلودله او یو قسم خبرې به یې کولې.
2 خو وروسته هغوی د ختیځ خواته کډه وکړه او د شنعار په ځمکه کې یې یو هوار ځای پیدا کړ او هلته اوسېدل.
3 هغوی یو بل ته وویل: «راځئ چې خښتې جوړې کړو او هغه ښې پخې کړو.» هغوی د تیږو په ځای خښتې او د مسالې په ځای د قیر نه کار واخیست.
4 هغوی وویل: «راځئ چې د خپل ځان دپاره یو ښار ودان کړو او په هغه کې یو لوړ برج جوړ کړو چې سر یې اسمان ته ورسیږي، ترڅو د خپل ځان دپاره یو نوم وګټو، داسې نه شي چې په ټوله دنیا کې خپاره شو.»
5 خو کله چې څښتن راښکته شو چې هغه ښار او برج چې خلکو جوړ کړی ؤ وګوري،
6 هغه وویل: «اوس هغوی یو قوم دی او په یوه ژبه خبرې کوي. دا یوازې د کار پیل دی. هغوی به ډېر زر د دې توان پیدا کړي چې هرڅه وغواړي هغه به سرته ورسوي.
7 راځئ چې ښکته شو او د هغوی ژبه سره ګډه وډه کړو، ترڅو دوی یو د بل په خبرو باندې پوه نه شي.»
8 نو څښتن هغوی په ټوله دنیا کې خپاره کړل او هغوی مجبور شول چې د ښار د جوړولو څخه لاس واخلي.
9 په دې سبب هغه ځای د بابل په نوم یاد شو، ځکه چې څښتن هلته د هغوی ژبه ګډه وډه کړه او هغوی یې په ټوله دنیا کې خپاره کړل.
10 دا د سام اولاده ده: د سېلاب څخه دوه کاله وروسته هغه وخت چې سام د سلو کالو په عمر ؤ، د هغه زوی ارفکشاد پیدا شو.
11 د آرفکشاد د پیدا کېدلو څخه وروسته سام پنځه سوه کاله نور هم ژوند وکړ او نور اولادونه یې پیدا شول.
12 ارفکشاد د پنځه دېرشو کالو په عمر ؤ چې د هغه زوی شالح پیدا شو.
13 د شالح د پیدا کېدلو څخه وروسته ارفکشاد څلور سوه درې کاله نور هم ژوند وکړ او نور زامن او لورګانې یې پیدا شوې.
14 هغه وخت چې شالح د دېرشو کالو په عمر ؤ د هغه زوی عیبر پیدا شو.
15 له هغې وروسته، شالح څلور سوه درې کاله نور هم ژوند وکړ او نور زامن او لورګانې یې پیدا شوې.
16 عیبر د څلوردېرشو کالو په عمر ؤ چې د هغه زوی فالج پیدا شو.
17 کله چې فالج پیدا شو، عیبر څلور سوه دېرش کاله نور هم ژوند وکړ او زامن او لورګانې یې پیدا شوې.
18 فالج د دېرشو کالو په عمر ؤ چې د هغه زوی رعو پیدا شو.
19 د رعو د پیدا کېدلو څخه وروسته فالج دوه سوه نهه کاله نور هم ژوند وکړ او نور زامن او لورګانې یې پیدا شوې.
20 رعو د دوه دېرشو کالو په عمر ؤ چې د هغه زوی سروج پیدا شو.
21 د سروج د پیدا کېدلو څخه وروسته رعو دوه سوه اووه کاله نور هم ژوند وکړ او نور زامن او لورګانې یې پیدا شوې.
22 سروج د دېرشو کالو په عمر ؤ چې د هغه زوی ناحور پیدا شو.
23 د ناحور د پیدا کېدلو څخه وروسته سروج دوه سوه کاله ژوند وکړ او نور زامن او لورګانې یې پیدا شوې.
24 ناحور د نهه ویشتو کالو په عمر ؤ چې د هغه زوی تارح پیدا شو.
25 د تارح د پیدا کېدلو څخه وروسته ناحور یوسلو نولس کاله نور هم ژوند وکړ او نور زامن او لورګانې یې پیدا شوې.
26 وروسته له دې چې تارح د اویا کالو په عمر شو، د هغه زامن ابرام، ناحور او هاران پیدا شول.
27 دا د تارح اولاده ده چې د هغه څخه ابرام، ناحور او هاران پیدا شول. هاران د لوط پلار ؤ.
28 د هاران پلار لا ژوندی ؤ چې هغه خپل د زېږېدلو په ځای یعنې د کلدانیانو د اور په ښار کې مړ شو.
29 ابرام د سارای سره واده وکړ او ناحور د میلکه سره چې د هاران لور وه، واده وکړ. هاران د یسکا پلار هم ؤ.
30 سارای شنډه وه او ماشومان یې نه درلودل.
31 تارح خپل زوی ابرام، خپل لمسی لوط چې د هاران زوی ؤ او د هغه انږور یعنې د ابرام ښځه سارای د ځان سره واخیستل او د کلدانیانو د اور د ښار څخه ووتل چې د کنعان خاورې ته لاړ شي. خو کله چې هغوی حران ته راغلل، نو هلته پاتې شول.
32 تارح د دوه سوه پنځو کالو په عمر په حران کې مړ شو.
