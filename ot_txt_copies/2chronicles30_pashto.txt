4 د هغوی پلان پاچا او ټولو خلکو ته ښه ښکاره شو،
5 نو هغوی پرېکړه وکړه چې په شمال کې له دان څخه نیولې په جنوب کې تر بیرشبع پورې ټولو اسراییلیانو ته بلنه ورکړي چې په اورشلیم کې سره راټول شي او د اسراییلو د څښتن خدای دپاره د فسحې اختر ولمانځي. هغوی غوښتل چې د شریعت سره سم اختر د زیات شمېر خلکو له خوا ولمانځل شي، مخکې داسې نه وو.
6 د پاچا په امر استازي په ټولو اسراییلو او یهودا کې د دې بلنې سره وګرځېدل چې پاچا او د هغه درباریانو لیکلی ؤ. متن یې دا ؤ: «ای د اسراییلو خلکو، تاسو بېرته د ابراهیم، اسحاق او یعقوب څښتن خدای ته راوګرځئ، ترڅو هغه هم تاسو ته چې د آشور د پاچاهانو له لاسه تښتېدلي یئ، دروګرځي.
7 د خپلو نیکونو او نورو اسراییلیانو په شان مه اوسئ چې د خپلو نیکونو څښتن خدای ته بې‌وفا وو. تاسو ګورئ چې څښتن هغوی ته سخته سزا ورکړه.
8 د خپلو نیکونو په شان خپل زړونه مه سختوئ بلکې د څښتن اطاعت کوئ. هغه کور ته راځئ چې په اورشلیم کې دی کوم چې ستاسو څښتن خدای د تل دپاره سپېڅلی کړی دی او د هغه عبادت کوئ، ترڅو هغه په تاسو باندې په قهر نه شي.
9 که چېرې تاسو څښتن ته راوګرځئ، بیا به هغه خلک چې ستاسو کورنۍ یې د اسیرانو په توګه بېولي دي، په هغوی باندې به زړه وسوځوي او بېرته به هغوی کور ته راپرېږدي. ستاسو څښتن خدای مهربانه او رحیم دی او که چېرې تاسو هغه ته راوګرځئ، نو هغه به تاسو قبول کړي.»
10 استازي د افرایم او د منسي د قبیلو په سیمه کې د یو ښار څخه بل ښار ته لاړل او تر شمال پورې د زبولون قبیلې ته ورسېدل، خو خلکو په هغوی پورې خندل او ملنډې یې ورباندې وهلې.
11 بیاهم د اشیر، منسي او د زبولون د قبیلو ځینو خلکو عاجزي وښودله او اورشلیم ته لاړل.
12 خدای د یهودا خلک هم د دې دپاره سره یو موټی کړل چې د هغه اطاعت وکړي او د پاچا او د هغه د درباریانو حکمونه ومني.
13 په دوهمه میاشت زیات شمېر خلک په اورشلیم کې سره راټول شول چې د فطیرې ډوډۍ اختر ولمانځي.
14 هغوی د بتانو د عبادت هغه ټول ځایونه لېرې کړل چې په اورشلیم کې ورڅخه د قربانیو په وړاندې کولو او د خوشبویۍ په سوځولو کې کار اخیستل کېده او هغه یې د قدرون په دره کې وغورځول.
15 د دوهمې میاشتې په څوارلسمه ورځ هغوی د فسحې د اختر د قربانۍ دپاره وري حلال کړل. هغه کاهنان او لاویان چې پاک نه وو، دومره وشرمېدل چې خپل ځانونه یې پاک کړل او بیا هغوی کولای شول چې د څښتن په کور کې سوځېدونکې نذرانې قرباني کړي.
16 هغوی د خدای نبي یعنې د موسی د شریعت د لارښوونو سره سم د خدای په کور کې خپل ځایونه ونیول. لاویانو د قربانیو وینه کاهنانو ته ورکوله او هغوی هغه وینه د قربانۍ په ځای باندې شیندله.
17 له دې امله چې په غونډه کې ډېرو خلکو خپل ځانونه پاک کړي نه وو، هغوی ونه شو کولای چې د فسحې د اختر وري حلال کړي، نو لاویانو د هغوی دپاره دا کار کاوه او وري یې څښتن ته وقفول.
20 څښتن د حزقیا دعا قبوله کړه، هغه خلک وبخښل او هغوی ته یې زیان ونه رساوه.
21 هغو خلکو چې په اورشلیم کې راټول شوي وو، اووه ورځې په ډېرې خوشحالۍ سره د فطیرې ډوډۍ اختر ولمانځه او لاویانو او کاهنانو به هره ورځ په خپل ټول قوت سره د موسیقۍ په غږولو د څښتن ستاینه کوله.
22 حزقیا د لاویانو د هغه مهارت ستاینه وکړه چې هغوی د څښتن د عبادت په سرته رسولو کې د ځانه ښودلی ؤ. دوهم جشن خلکو اووه ورځې د اختر ډوډۍ وخوړله، د سلامتۍ نذرانې یې وړاندې کړې او د خپلو نیکونو د څښتن خدای ستاینه یې وکړه.
23 ټولو خلکو پرېکړه وکړه چې اووه ورځې نورې هم جشن ونیسي. نو هغوی په خوشحالۍ سره جشن ونیوه.
24 حزقیا پاچا زر غویان او اووه زره پسونه خلکو ته ورکړل چې حلال یې کړي او ویې خوري او درباریانو هغوی ته زر نور غویان او لس زره نور پسونه ورکړل. زیات شمېر کاهنانو د سپېڅلتوب مراسم تر‌سره کړل.
25 نو د یهودا خلکو، کاهنانو، لاویانو، هغو خلکو چې د اسراییلو څخه راغلي وو او هغه پردي خلک چې په اسراییلو او یهودا کې د تل دپاره مېشته شوي وو، خوشحالي کوله.
26 د اورشلیم ښار د خوشحالۍ څخه ډک ؤ، ځکه چې د اسراییلو د پاچا د داود زوی سلیمان د زمانې څخه تر هغې ورځې پورې داسې مراسم نه وو نیول شوي.
27 کاهنانو او لاویانو د خلکو دپاره د څښتن برکت وغوښت. خدای په اسمان یعنې په خپل سپېڅلي ځای کې د هغوی دعاګانې واورېدلې او هغه یې قبولې کړې.
