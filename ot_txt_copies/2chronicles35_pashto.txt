1 یوشیا پاچا د څښتن د درناوي دپاره په اورشلیم کې د فسحې اختر ولمانځه. هغوی د لومړۍ میاشتې په څوارلسمه ورځ د اختر دپاره وري حلال کړل.
2 هغه کاهنانو ته دندې وروسپارلې او د څښتن په کور کې یې خدمت ته وهڅول.
3 هغه لاویانو ته چې ټولو اسراییلیانو ته یې تعلیم ورکاوه او د څښتن خدمت ته وقف شوي وو، دا لارښوونه وکړه: «د لوظ سپېڅلی صندوق په هغه کور کې کېږدئ چې د داود زوی سلیمان پاچا جوړ کړی دی. تاسو به نور هغه د یو ځای څخه بل ځای ته نه وړئ، بلکې د خپل څښتن خدای او د هغه د قوم یعنې د اسراییلو خدمت به کوئ.
4 د خدای په کور کې طایفه په طایفه د هغو مسوولیتونو د تر‌سره کولو دپاره خپل ځانونه تیار کړئ چې د داود پاچا او د هغه د زوی سلیمان له خوا تاسو ته سپارل شوي دي.
5 خپل ځانونه په ډلو ووېشئ، ترڅو تاسو دې ته تیار اوسئ چې د اسراییلو د قوم د هرې کورنۍ سره مرسته وکړئ.
6 د فسحې وری حلال کړئ، خپل ځانونه پاک کړئ، قربانۍ تیارې کړئ او د څښتن د حکمونو سره سم چې په موسی نازل شوي دي، د اسراییلو د خلکو خدمت ته تیار اوسئ.»
7 بیا یوشیا پاچا ټولو حاضرینو ته د فسحې اختر د قربانۍ دپاره د خپلو رمو او پادو څخه دېرش زره وري او سېرلي او درې زره غویان ورکړل.
8 د هغه درباریانو هم په خپله خوښه خلکو، کاهنانو او لاویانو ته اعانه ورکړه. هغه مامورینو ته چې د خدای د کور مسوولان وو یعنې حلقیا چې لوی کاهن ؤ، زکریا او یحییل کاهنانو ته دوه زره او شپږ سوه وري او سېرلي او درې سوه غویان د فسحې د قربانۍ دپاره ورکړل.
9 د لاویانو مشران یعنې کننیا، د هغه ورونه شمعیه او نتنییل او همدارنګه حشبیا، یعییل او یوزاباد پنځه زره وري او سېرلي او پنځه سوه غویان د خپلې قبیلې دپاره د اعانې په توګه ورکړل چې د فسحې په اختر کې یې قرباني کړي.
10 کله چې د فسحې د اختر دپاره هرڅه برابر شول، کاهنان په خپلو ځایونو او لاویان په خپلو ډلو کې د پاچا د امر سره سم ځای په ځای شول.
11 وروسته له دې چې وري حلال شول، نو لاویانو ورڅخه پوستکي وویستل او کاهنانو یې وینه د قربانۍ په ځای باندې وشیندله.
12 بیا هغوی د خلکو په منځ کې د کورنیو په ډلو د سوځېدونکو نذرانو دپاره حیوانات چې غویان هم په کې شامل وو ووېشل، ترڅو هغوی وکولای شي دا د هغو لارښوونو سره سم وړاندې کړي چې د موسی په شریعت کې لیکل شوي دي.
13 لاویانو د فسحې د اختر قربانۍ د اصولو سره سم په اور باندې کباب کړلې او سپېڅلې نذرانې یې په لوښو، دېګونو او ارکارو کې پخې کړې. غوښه یې په بیړه په ټولو خلکو ووېشله.
14 وروسته لاویانو د خپل ځان او د کاهنانو دپاره چې د هارون د اولادې څخه وو، غوښه تیاره کړه. ځکه چې کاهنان تر ماښامه پورې د سوځېدونکو نذرانو او د قربانیو د وازګو په سوځولو باندې بوخت وو.
15 سندرغاړي یعنې د اساف اولاده د داود پاچا او د اساف، هیمان او د پاچا نبي یدوتون د لارښوونې سره سم په خپلو ځایونو کې ځای په ځای شول. د خدای د کور د دروازو ساتونکي مجبور نه وو چې د خپلې دندې څخه لېرې شي، ځکه چې د هغوی لاویانو ورونو هغوی ته د فسحې قرباني تیاروله.
16 نو په هغه ورځ د څښتن د عبادت دپاره هرڅه د یوشیا پاچا د امر سره سم وشول، یعنې د فسحې د اختر لمانځل او د څښتن د قربانۍ په ځای باندې د سوځېدونکو نذرانو وړاندې کېدل.
17 د اسراییلو هغه ټول خلک چې حاضر وو د فسحې په اختر کې یې برخه واخیستله. بیا وروسته یې اووه ورځې د فطیرې ډوډۍ اختر ولمانځه.
18 د سموییل نبي د وخت راهیسې د فسحې اختر هېڅکله داسې لمانځل شوی نه ؤ. د پخوانیو پاچاهانو څخه هېڅ یو دا ډول د فسحې اختر نه ؤ لمانځلی لکه څنګه چې د یوشیا پاچا، کاهنانو، لاویانو او د یهودا، اسراییلو او د اورشلیم د خلکو له خوا
19 د یوشیا د پاچاهۍ په اتلسم کال ولمانځل شو.
20 وروسته له دې چې یوشیا پاچا د خدای د کور دپاره دا ټول کارونه وکړل، د مصر پاچا نیکو د خپل لښکر سره کرکمیش ته چې د فرات د سیند په غاړه ؤ، راغی چې جنګ وکړي. یوشیا هڅه وکړه چې د هغه مخه ونیسي،
21 خو نیکو خپل استازي د دې پیغام سره یوشیا ته واستول: «ای د یهودا پاچا، کومه جګړه چې زه کوم هغه تا پورې هېڅ اړه نه لري. زه د دې دپاره نه یم راغلی چې ستا سره وجنګېږم بلکې د دې دپاره راغلی یم چې د خپلو دښمنانو سره وجنګېږم او خدای راته ویلي دي چې بیړه وکړه. خدای زما پلوی دی، نو د هغه مخالفت مه کوه که نه، نو هغه به تا تباه کړي.»
22 خو یوشیا د جنګ اراده درلودله. یوشیا هغو خبرو ته غوږ ونه نیوه چې خدای د نیکو پاچا په وسیله کولې، نو هغه خپله څېره بدله کړه او هغې جګړې ته ورغی چې د مجدو په دره کې وه.
23 یوشیا پاچا د جګړې په دوران کې د مصریانو په غشو ولګېده. هغه خپلو خدمتګارانو ته امر وکړ: «ما یوسئ، زه سخت ټپي یم!»
24 هغوی یوشیا د خپلې جنګي ګاډۍ څخه پورته کړ، هغه یې په بله جنګي ګاډۍ کې چې هلته د هغه سره وه، واچاوه او اورشلیم ته یې یووړ. هغه هلته مړ شو او په خپلې پلارنۍ هدیره کې ښخ شو. د یهودا او د اورشلیم ټولو خلکو د هغه په مړینې باندې ویر وکړ.
25 ارمیا نبي د یوشیا پاچا دپاره د ویر سندرې ولیکلې. په اسراییلو کې د نارینه او ښځینه سندرغاړو دپاره دا یو دود شو کله چې د هغه دپاره ویر کوي، نو دا سندرې دې ووایي. دا سندرې د ویر د سندرو په کتاب کې لیکل شوې دي.
26 د یوشیا د پاچاهۍ د دوران نورې پېښې او د هغه نېک کارونه چې د څښتن د شریعت سره سم یې سرته رسولي
27 او همدارنګه د هغه کارونه د اول نه تر اخره پورې د اسراییلو او د یهودا د پاچاهانو د تاریخ په کتاب کې لیکل شوي دي.
