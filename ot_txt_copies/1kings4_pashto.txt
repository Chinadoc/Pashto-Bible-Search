1 نو سلیمان پاچا په ټولو اسراییلو باندې پاچاهي کوله
2 او دا د هغه لوړ رتبه مامورین وو: عزریا د صادوق زوی - کاهن.
3 الیحورف او اخیا د شیشه زامن - د هغه منشیان. یهوشافاط د اخیلود زوی - د پېښو د ثبتولو مسوول.
4 بنایاه د یهویاداع زوی - د لښکرو قوماندان، صادوق او ابیاتار - کاهنان.
5 عزریا د ناتان زوی - د سیمه ییزو والیانو مشر. زابود د ناتان زوی - کاهن او د پاچا شخصي مشاور.
6 اخیشار - د پاچا د ماڼۍ مشر. ادونیرام د عبدا زوی - د بېګارۍ کارونو مشر.
7 سلیمان د ټولو اسراییلو دپاره دولس سیمه ییز والیان وټاکل. هغوی به د پاچا او د هغه د کورنۍ دپاره د خپلو سیمو څخه خوراک تیاراوه او د دې دپاره به هر والي په کال کې د یوې میاشتې دپاره مسوول ؤ.
8 د هغو والیانو او سیمو نومونه چې هغوی یې مشران وو، په لاندې ډول دي: بن حور، د افرایم په غرنۍ سیمه کې.
9 بن دقر، د ماقص، شعلبیم، بیت شمس او ایلون بیت حانان په ښارونو کې.
10 بن حسد، په اروبوت، سوکوه او د حافر په ټوله سیمه کې.
11 بن ابیناداب، چې د سلیمان د لور تافت سره یې واده کړی ؤ، د دور په ټوله سیمه کې.
12 بعنه د اخیلود زوی په تعنک، مجدو ښارونو او بیت شان ته نژدې ټولو سیمو کې چې د یزرعیل د ښار لاندې د زرتان ښار ته نژدې دي، د بیت شان څخه تر ابل محوله او د یقمعام د ښارونو بلې خوا پورې.
13 بن جابر، د جلعاد د راموت ښار او د جلعاد په کلیو کې چې د منسي د اولادې یاییر په طایفې پورې اړه لرله او د باشان د ارجوب په سیمه کې، یعنې په شپېتو لویو قوي دېوال لرونکو ښارګوټو کې چې برنجي سیخ لرونکې دروازې یې درلودلې.
14 اخیناداب د عیدو زوی د محنایم په سیمه کې.
15 اخیمعص، چې د سلیمان د لور باسمت سره یې واده کړی ؤ، د نفتالي په سیمه کې.
16 بعنه د حوشای زوی د اشیر په سیمه او د بعلوت په ښار کې.
17 یهوشافاط د فاروح زوی، د یساکار په سیمه کې.
18 د ایله زوی شمعي، د بنیامین په سیمه کې.
19 جابر د اوري زوی، په جلعاد کې. دا د اموریانو د پاچا سیحون او د باشان د پاچا عوج هېواد ؤ. د دولسو حکمرانانو برسېره، په ټوله خاوره باندې یو لوی حکمران هم ؤ.
20 د یهودا او اسراییلو خلک د بحیرې د شګو په شان ډېر وو، هغوی خوړل، څښل او خوشحاله وو.
21 سلیمان په ټولو پاچاهیو باندې د فرات د سیند څخه نیولې د فلسطینیانو تر هېواده او د مصر تر سرحده پورې پاچاهي کوله. هغوی به باج ورکاوه او د سلیمان د ژوند تر پایه د هغه تابع وو.
22 د سلیمان د دربار ورځنۍ خوراکه درې زره کیلو ګرامه ښه اوړه او شپږ زره کیلو ګرامه زیږه اوړه وو.
23 همدارنګه لس چاغ غویان، شل د څړځای غویان، سل پسونه او وزې، پرته له دې هوسۍ، غرڅې او چاغ مرغان هم وو.
24 سلیمان د فرات د سیند د لوېدیځې خوا په ټوله خاوره باندې د تفسح څخه چې د فرات په څنګ کې ؤ نیولې د غزې تر ښاره پورې چې په لوېدیځ کې ؤ، پاچاهي کوله. د فرات د لوېدیځ ټول پاچاهان د هغه تابع وو او د ټولو ګاونډیو هېوادونو سره یې روغه جوړه وه.
25 د سلیمان په ټول ژوند کې په شمال کې د دان څخه نیولې په جنوب کې تر بیرشبع پورې د یهودا او اسراییلو کورنۍ د خپلو تاکونو او انځرو د ونو د سیوري لاندې په امن کې کښېناستلې.
26 سلیمان د خپلو جنګي ګاډیو د اسونو دپاره څلوېښت زره غوجلې او دولس زره سپاره عسکر درلودل.
27 د هغه د دولسو سیمو والیانو هر یو په خپله ټاکلې شوې میاشت کې د سلیمان پاچا او هر هغه چا دپاره چې په ماڼۍ کې یې ډوډۍ خوړله، خوراک تیاراوه. هغوی به تل د اړتیا وړ شیان پوره کول.
28 همدارنګه هغوی به د جنګي ګاډیو د اسونو او نورو اسونو دپاره هم د اوربشو او بوسو خپله برخه هغه ځای ته راوړله چې ورته اړتیا وه.
29 سلیمان ته خدای لوی حکمت، ځیرکتیا او بې اندازې زیاته پوهه ورکړې وه.
30 د سلیمان حکمت د ختیځ د پوهانو او د مصر د پوهانو د حکمت څخه هم زیات ؤ.
31 هغه د ټولو خلکو څخه ډېر زیات پوه ؤ. هغه د ازراحي ایتان او د ماحول د زامنو یعنې حیمان، کلکول او دردع څخه هم ډېر پوه ؤ او د هغه شهرت په ټولو ګاونډیو هېوادونو کې خپور شو.
32 هغه درې زره متلونه ویلي دي او د سندرو شمېر یې یو زر او پنځو ته رسېده.
33 هغه د ونو او بوټو په اړه د لبنان د سبر د ونو څخه نیولې د هغه وېلني پورې چې په دېوالونو باندې شنه کیږي، خبرې کړې دي. هغه د څارویو، مرغانو، خزندو او ماهیانو په اړه خبرې کړې دي.
34 د ټولې نړۍ پاچاهانو د هغه د حکمت په هکله واورېدل او استازي یې ورولېږل چې د هغه خبرو ته غوږ ونیسي.
