1 نو بیا د صور پاچا حیرام، داود ته خپل استازي ورولېږل، د هغوی سره ګلکاران او نجاران هم وو. هغوی د سبر د ونو لرګي راوړل، ترڅو داود ته ماڼۍ جوړه کړي.
2 نو داود پوه شو چې څښتن د هغه پاچاهي په اسراییلو باندې ټینګه کړې ده او د هغه پاچاهي د خپل قوم یعنې د اسراییلو په خاطر نېکمرغه کیږي.
3 وروسته له دې چې داود اورشلیم ته کډه وکړه، هغه د نورو ښځو سره ودونه وکړل او نور زامن او لورګانې یې وزېږېدلې.
4 دا د داود اولادونه دي چې په اورشلیم کې زېږېدلي دي: شموع، شوباب، ناتان، سلیمان،
5 ایبحار، الیشوع، الیفالط،
6 نوجه، نفج، یافیع،
7 الیشمع، بعلیاداع او الیفلط.
8 کله چې فلسطینیانو واورېدل چې داود د اسراییلو په ټول هېواد باندې د پاچا په توګه ټاکل شوی دی، هغوی د پوره قوت سره ووتل چې داود ونیسي. خو داود د هغوی د پلان څخه خبر شو او لاړ چې په جګړه کې ورسره مقابله وکړي.
9 نو فلسطینیان راغلل او د رفاییم په دره یې حمله وکړه.
10 داود د خدای نه پوښتنه وکړه: «ایا په فلسطینیانو باندې حمله وکړم؟ ایا ماته به بری راکړې؟» څښتن ځواب ورکړ: «هو، ورباندې حمله وکړه! زه به تاته بری درکړم!»
11 نو داود بعل فراسیم ته لاړ او هلته یې فلسطینیانو ته ماته ورکړه. هغه وویل: «خدای زما په لاسونو د دښمنانو کرښې ماتې کړې.» نو هغه ځای د بعل فراسیم په نوم یاد شو.
12 کله چې فلسطینیان وتښتېدل، بیا داود خپلو لښکرو ته امر ورکړ: «هغه بتان چې د فلسطینیانو څخه پاتې شوي دي، وسوځوئ.»
13 څه موده وروسته فلسطینیان بېرته درې ته راستانه شول او بیا یې حمله پیل کړه.
14 داود یوځل بیا د خدای سره مشوره وکړه، خدای ځواب ورکړ: «د دې ځای نه حمله مه کوه، بلکې د شا له خوا ورباندې راتاو شه او د بلسام ونو ته مخامخ په هغوی باندې حمله وکړه.
15 کله چې دې د بلسام د ونو په سر کې د قدمونو اواز واورېده، نو بیا په بیړه حمله وکړه، ځکه چې دا به دا معنی ولري چې زه ستا په مخکې روان یم چې د فلسطینیانو لښکرو ته ماتې ورکړم.»
16 نو څنګه چې خدای داود ته حکم کړی ؤ، هماغسې یې وکړل او فلسطینیان یې د جبعون نه تر جازر پورې په ټوله لاره کې تعقیب کړل او ویې وژل.
17 نو داود په ټولو هېوادونو کې مشهور شو او څښتن د دې سبب شو چې ټول قومونه د هغه څخه ووېریږي.
