1 د عراد کنعانی پاچا د کنعان په جنوب کې اوسېده او کله چې هغه واورېدل چې اسراییلیان د اتاریم کلي ته راروان دي، هغه ورباندې حمله وکړه او د هغو څخه یې ځینې ونیول.
2 نو اسراییلیانو څښتن ته نذر ومانه: «که چېرې ته مونږ په دې خلکو باندې بریالي کړې، مونږ به هغوی او د هغوی ښارونه بې له کوم شرط څخه تاته وقف کړو او هغوی به له منځه یوسو.»
3 څښتن د دوی دعا قبوله کړه او د هغوی سره یې مرسته وکړه چې په کنعانیانو باندې بریالي شي. نو اسراییلیانو هغوی او د هغوی ښارونه بیخي له منځه یووړل او هغه ځای یې د حرمه په نوم یاد کړ.
4 اسراییلیان د هور د غره څخه لاړل او په هغې لارې باندې روان شول چې سرې بحیرې ته تللې ده، د دې دپاره چې د ادوم د سیمې په شاوخوا باندې راوګرځي. خو خلکو په لاره کې خپله حوصله له لاسه ورکړه
5 او د خدای او موسی په خلاف یې خبرې وکړې. هغوی شکایت وکړ: «مونږه مو ولې د مصر څخه راوویستلو چې په دې دښته کې مړه شو، چېرته چې نه ډوډۍ شته او نه اوبه؟ مونږ نور د دې خراب خوراک څخه تنګ شوي یو!»
6 بیا څښتن په هغوی باندې زهر لرونکي ماران نازل کړل او ډېر اسراییلیان یې وچیچل او مړه شول.
7 خلک موسی ته ورغلل او ویې ویل: «مونږ ګناه کړې ده چې د څښتن او ستا په ضد مو خبرې کړې دي. اوس څښتن ته دعا وکړه چې دا ماران لېرې کړي.» نو موسی د خلکو دپاره دعا وکړه.
8 څښتن موسی ته وویل: «یو فلزي مار جوړ کړه او د یوې پایې په سر باندې یې ځوړند کړه. هرڅوک چې چیچل کیږي، نو کله چې هغه فلزي مار ته وګوري ژوندی به پاتې کیږي.»
9 نو موسی یو برنجي مار جوړ کړ او هغه یې د یوې پایې په سر باندې ځوړند کړ. هرڅوک به چې مار چیچه هغه به برنجي مار ته کتل، نو ژوندی به پاتې کېده.
10 اسراییلیان روان شول او د اوبوت سره یې خېمې ودرولې.
11 کله چې هغوی د هغه ځای څخه لاړل، د عیی عباریم په دښته کې د موآب د سیمې ختیځ خواته یې خېمې ودرولې،
12 بیا یې د زارد د خوړ په څنګ کې خېمې ودرولې.
13 بیا د هغه ځای څخه روان شول او د ارنون د سیند په شمال کې په هغې دښتې کې یې چې د اموریانو تر سیمې پورې غزېدلې ده، خېمې ودرولې. (ارنون د موآبیانو او اموریانو ترمنځ سرحد ؤ.)
14 له همدې امله د څښتن د جنګونو په کتاب کې ویل شوي دي چې د واهیب ښار او د هغه ویالې د سوفه په سیمه کې دي، د ارنون سیند او
15 د هغه درې د موآبیانو د سرحد تر څنګ پرتې دي او د عار تر ښاره پورې رسېدلې دي.
16 د هغه ځای څخه دوی یو بل ځای ته چې د څاه په نوم یادېده لاړل، یعنې هغه ځای ته چې څښتن موسی ته وویل: «خلک سره راټول کړه چې د څښلو دپاره اوبه ورکړم.»
17 په هغه وخت کې د اسراییلو خلکو دا روحاني سندره وویله: ای څاه! راوباسه اوبه خپلې هرکلی به ورته وایو په سندرې
18 هغه څاه چې کیندل شوې شاهزاد ګانو له خوا او د قوم د مشرانو له خوا ده کیندل شوې په شاهي امسا او د هغوی په امساګانو باندې هغوی له دښتې څخه متانې ته لاړل
19 او د هغه ځای نه نحلي ییل ته لاړل او د نحلي ییل څخه باموت ته
20 او د باموت څخه هغې درې ته لاړل چې د موآبیانو په سیمه کې ده او د پیسګاه د غره لاندې ده او د هغه ځای څخه ښکته دښته لیدل کیږي.
21 د اسراییلو خلکو د اموریانو پاچا سیحون ته استازي ورولېږل چې هغه ته داسې ووایي:
22 «مهرباني وکړئ مونږ پرېږدئ چې ستاسو په هېواد باندې تېر شو. مونږ به خپله لاره نه پرېږدو او ستاسو پټیو او د انګورو باغونو ته به نه ورننوځو او ستاسو د څاه ګانو څخه به هېڅ اوبه ونه څښو. مونږ به په لویه لاره باندې ځو، ترڅو ستاسو د پولې څخه ووځو.»
23 خو سیحون اسراییلیان پرېنښودل چې د هغه د وطن له لارې سفر وکړي. د دې په ځای، هغه خپل ټول لښکر سره راټول کړ او دښتې ته ووت چې د یاهص ښار ته نژدې په اسراییلیانو باندې حمله وکړي.
24 خو اسراییلیانو خپل ډېر دښمنان په دې جګړه کې ووژل او د هغوی سیمه یې په جنوب کې د ارنون د سیند څخه نیولې په شمال کې د یبوق تر سیند پورې ونیوله. د یبوق بلې خواته د عمونیانو سیمه وه او د هغوی سرحد ډېر قوي ؤ.
25 نو اسراییلیانو د اموریانو ټول ښارونه چې په هغو کې حشبون او د هغه شاوخوا کلي هم شامل وو، ونیول او هلته اوسېدل.
26 حشبون د اموریانو د پاچا سیحون پایتخت ؤ. سیحون د موآب د پخواني پاچا سره جګړه کړې وه او د ارنون د سیند پورې یې د هغه ټوله خاوره نیولې وه.
27 په دې سبب شاعران وایي: راشئ حشبون ته یعنې ښار ته د سیحون پاچا غواړو هغه بېرته اباد ووینو
28 په یو وخت کې د حشبون له دغه ښاره مخکې لاړې د سیحون لښکرې لکه د اور په شان په موآب کې یې برباد کړ د عار ښار کړې بربادې یې غونډۍ ارنون دپاسه
29 افسوس په تاسو موآبیانو باندې! ای د کموش عبادت کوونکو برباد شوئ تاسې ستاسو خدای پرېښودل خلک چې شي مهاجر ښځې شولې اسیرانې د اموریایي پاچا په لاس
30 خو اوس ده برباد شوې اولاده د هغوی په ټوله لاره د حشبون نه تر دیبونه پورې تر نوفح چې ده میدیبا ته نژدې
31 نو اسراییلیان د اموریانو په سیمه کې اوسېدل.
32 نو موسی یو څو کسان ولېږل چې د یعزیر په ښار باندې د حملې دپاره یوه ښه لاره راپیدا کړي. اسراییلیانو هغه ښار او د هغه شاوخوا کلي ونیول او هغه اموریان چې هلته اوسېدل، هغوی یې وشړل.
33 بیا اسراییلیان راوګرځېدل او د باشان په لاره باندې روان شول. د باشان پاچا عوج د خپلو ټولو لښکرو سره روان شو چې په ادرعي کې په هغوی باندې حمله وکړي.
34 څښتن موسی ته وویل: «د عوج څخه مه وېرېږه. زه به تاته په هغه، د هغه په ټولو خلکو او خاوره باندې بری درکړم. د هغه سره هغه کار وکړه چې د اموریانو د پاچا سره دې چې حشبون یې پایتخت ؤ، کړی ؤ.»
35 نو اسراییلیانو عوج، د هغه زامن او د هغه ټول خلک ووژل، یو هم ژوندی پاتې نه شو او بیا یې د هغه خاوره ونیوله.
