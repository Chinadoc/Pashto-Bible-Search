1 کله چې څوک د خپلې پادې یو حیوان د سلامتۍ د نذرانې په توګه د څښتن په حضور کې وړاندې کوي، هغه دې یو داسې غویی یا غوا وي چې کوم عیب په کې نه وي.
2 هغه به خپل لاس د حیوان په سر باندې کېږدي او هغه به د سپېڅلې خېمې د دروازې په خولې کې حلال کړي. بیا به د هارون زامن چې کاهنان دي، هغه وینه د قربانۍ د ځای په څلورو خواو باندې وشیندي.
3 هغه کس دې د حیوان دغه برخې څښتن ته د داسې قربانۍ په توګه چې په اور باندې تیاریږي، وړاندې کړي: ټوله وازګه چې په کولمو باندې پرته وي،
4 پښتورګي د هغې وازګې سره چې دپاسه ورباندې پرته وي او د اینې ډېره ښه برخه.
5 بیا دې کاهنان هغه ټوله د سوځېدونکې نذرانې سره د قربانۍ په ځای باندې وسوځوي. د داسې نذرانې بوی په څښتن باندې ښه لګیږي.
6 که چېرې هغه کس د خپلې رمې څخه یو حیوان څښتن ته د سلامتۍ د نذرانې په توګه وړاندې کوي، هغه دې یو داسې ښځینه یا نر حیوان وي چې کوم عیب په کې نه وي.
7 که چېرې هغه پسه وړاندې کوي،
8 نو خپل لاس دې د حیوان په سر باندې کېږدي او هغه دې د خېمې په مخکې حلال کړي. کاهنان به د هغه وینه د قربانۍ د ځای په څلورو خواو باندې وشیندي.
9 هغه دې د سلامتۍ د نذرانې څخه یوه داسې قرباني راوړي چې په اور باندې څښتن ته تیاریږي: لکه د هغې وازګه، ټول لم چې د ملا د هډوکي سره نژدې پرې کړل شوی وي او ټوله وازګه چې په کولمو باندې پرته وي،
10 پښتورګي د هغې وازګې سره چې دپاسه ورباندې پرته وي او د اینې ډېره ښه برخه.
11 کاهن دې هغه د خوړو د نذرانې په توګه څښتن ته د قربانۍ په ځای باندې وسوځوي.
12 که چېرې د هغه کس نذرانه یوه وزه وي،
13 نو خپل لاس دې د هغه حیوان په سر باندې کېږدي او د سپېڅلې خېمې په مخکې دې حلال کړي. بیا به کاهنان د هغه وینه د قربانۍ د ځای په څلورو خواو باندې وشیندي.
14 هغه دې د خپلې نذرانې یوه برخه چې په اور باندې څښتن ته تیاریږي، وړاندې کړي: ټوله وازګه چې په کولمو باندې پرته وي،
15 پښتورګي د هغې وازګې سره چې دپاسه ورباندې پرته وي او د اینې ډېره ښه برخه.
16 کاهن به دا ټول د خوړو د نذرانې په توګه چې څښتن ورباندې خوشحالیږي د قربانۍ په ځای باندې وسوځوي. ټوله وازګه د څښتن ده.
17 هېڅ اسراییلی نه شي کولای چې کومه وازګه یا وینه وخوري. دا یو تلپاتې حکم دی چې ټول اسراییلیان چې هر چېرته اوسیږي، باید د هغه څخه پیروي وکړي.»
