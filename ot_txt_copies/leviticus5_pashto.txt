1 په دې لاندېنیو حالتونو کې د ګناه نذرانې ضروري دي: که چېرې څوک د شاهدۍ ورکولو دپاره محکمې ته وغوښتل شي او د هغو شیانو په اړه چې هغه لیدلي یا اورېدلي دي معلومات ورنه کړي، نو هغه ته دې د خپلو بدو سزا ورکړل شي.
2 که چېرې د چا لاس په سهوې سره د یو شي سره چې په مذهبي لحاظ ناپاک وي لکه مړ شوي حیوان سره ولګیږي، نو کله چې پوه شي چې هغه څه کړي دي، نو هغه کس ناپاکه او ګناهکار دی.
3 که چېرې څوک په سهوې سره د انساني ناپاکۍ سره که هغه هرڅه وي ولګیږي، نو څنګه چې پوه شي چې څه یې کړي دي، هغه به ګناهکار وګڼل شي.
4 که چېرې د یو چا فکر نه وي او قسم وخوري، مهمه نه ده چې د څه شي په هکله وي، څنګه چې ورڅخه خبر شي، نو هغه به ګناهکار وګڼل شي.
5 کله چې څوک د دغو ګناهونو څخه یوه ګناه وکړي، هغه باید د هغې ګناه اقرار وکړي
6 او د خپلې ګناه د جریمې په توګه باید څښتن ته د نذرانې په توګه یوه مېږه یا وزه راولي او کاهن به د هغه د ګناه دپاره کفاره ادا کړي.
7 که چېرې هغه کس مېږه یا وزه نه شي اخیستلی، نو څښتن ته دې د خپلې ګناه د جریمې په توګه دوه کوترې یا دوه قمري ګانې راوړي یعنې یوه د ګناه د نذرانې او بله د سوځېدونکې نذرانې دپاره.
8 هغه دې کاهن ته راوړي او کاهن به لومړی یوه د ګناه د نذرانې دپاره وړاندې کړي. هغه دې په داسې طریقې سره د هغې ورمېږ تاو کړي چې سر ورڅخه بېل نه شي.
9 هغه دې د ګناه د نذرانې څخه لږه وینه د قربانۍ د ځای په اړخ کې وشیندي، پاتې وینه باید د قربانۍ د ځای په بېخ کې تویه شي. دا د ګناه نذرانه ده.
10 بیا به د مقرراتو له مخې هغه دوهمه مرغۍ د سوځېدونکې نذرانې په توګه وړاندې کړي. په دې ډول به کاهن د هغه کس د ګناه دپاره کفاره ادا کړي او هغه به وبخښل شي.
11 که چېرې هغه کس دوه کوترې یا دوه قمري ګانې هم نه شي اخیستلی، نو د خپلې ګناه د نذرانې دپاره دې یو کیلو ګرام ښه اوړه راوړي. په هغو باندې دې د زیتونو تېل یا قیمتي خوشبویي نه اچوي، ځکه چې دا د ګناه نذرانه ده.
12 هغه باید کاهن ته راوړي، کاهن به د هغو اوړو څخه چې ټول څښتن ته وړاندې کیږي، یو موټی د نمونې په توګه راواخلي او د نورو نذرانو سره به یې د قربانۍ په ځای باندې وسوځوي. دا د ګناه د لېرې کولو نذرانه ده.
13 په دې ډول به کاهن د هغه د ګناهونو دپاره کفاره ادا کړي او هغه به وبخښل شي. پاتې نذرانه به د غلې دانې د نذرانې په شان د کاهن وي.»
14 څښتن موسی ته وویل:
15 «که چېرې څوک په سهوې سره هغه شیان چې څښتن ته وقف شوي دي یا د هغو بیه کاهن ته ورنه کړي، نو هغه دې د تاوان د نذرانې په توګه څښتن ته یو داسې پسه راولي چې کوم عیب په کې نه وي. د هغه بیه دې د هغو پیسو له مخې وي چې په سپېڅلي ځای کې ورڅخه کار اخیستل کیږي.
16 برسېره پردې، نوموړی باید هغه پیسې ورکړي چې د هغو په ورکولو نه دی بریالی شوی او شل فیصده دې زیاتې هم ورکړي. هغه به دا ټولې پیسې کاهن ته ورکوي. کاهن به د هغه دپاره په پسه باندې د تاوان د نذرانې په توګه کفاره ادا کړي او هغه به وبخښل شي.
17 که چېرې څوک په سهوې سره ګناه وکړي او د څښتن د حکمونو څخه کوم حکم مات کړي، نو هغه ګناهکار دی او د هغې جرمانه به ورکوي.
18 هغه دې د تاوان د نذرانې په توګه کاهن ته یو داسې پسه راولي چې کوم عیب په کې نه وي او مناسبه بیه ولري. په دې ډول به کاهن د هغه د ګناه دپاره چې په سهوې سره یې کړې ده، کفاره ادا کړي او هغه به وبخښل شي.
19 دا د هغې ګناه دپاره د تاوان یوه نذرانه ده چې د څښتن په وړاندې یې کړې ده.»
