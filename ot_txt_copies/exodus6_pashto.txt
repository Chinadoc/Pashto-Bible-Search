1 څښتن موسی ته وویل: «اوس به ته وګورې چې زه د فرعون سره څه کوم. زه به هغه دومره مجبور کړم چې زما قوم پرېږدي چې لاړ شي او هغوی به په زوره د خپلې خاورې څخه وباسي.»
2 خدای د موسی سره خبرې وکړې او ویې ویل: «زه څښتن یم.
3 کله چې زه ابراهیم، اسحاق او یعقوب ته ورښکاره شوم، نو زه د مطلق قادر خدای په توګه راغلم، خو ما هغوی ته داسې ځان ور ونه پېژانده چې زما نوم څښتن دی.
4 ما د هغوی سره دا لوظ هم وکړ چې زه به د کنعان ځمکه چې هغوی په کې د پردیو خلکو په توګه اوسېدل، دوی ته ورکوم.
5 اوس ما د اسراییلیانو فریاد چې د مصریانو غلامان دي اورېدلی دی او ماته خپل لوظ په یاد دی.
6 اسراییلیانو ته ووایه چې زه هغوی ته وایم: زه څښتن یم! زه به تاسو وژغورم او په خپل قدرتمند لاس سره به مصریانو ته سزا ورکړم او د غلامۍ څخه به مو ازاد کړم.
7 زه به ستاسو څخه خپل قوم جوړ کړم او ستاسو خدای به یم. کله چې زه تاسو د مصریانو د غلامۍ څخه ازاد کړم، بیا به پوه شئ چې زه ستاسو څښتن خدای یم.
8 زه به تاسو هغه وطن ته راولم چې د هغه د ورکولو قسم مې د ابراهیم، اسحاق او یعقوب سره کړی ؤ. زه به دا وطن تاسو ته درکړم چې ستاسو شي. زه څښتن یم!»
9 موسی اسراییلیانو ته دا خبرې وکړې، خو هغوی د هغه خبرو ته غوږ ونه نیوه، ځکه چې د هغوی زړونه د بې رحمانه غلامۍ په سبب مات شوي وو.
10 بیا څښتن موسی ته وویل:
11 «لاړ شه او د مصر پاچا فرعون ته ووایه چې اسراییلیان پرېږدي چې د مصر څخه ووځي.»
12 موسی په ځواب کې وویل: «اسراییلیان چې زما خبره نه اوري، نو فرعون به یې څنګه واوري، ځکه چې زه ښې خبرې نه شم کولای.»
13 څښتن موسی او هارون ته حکم وکړ چې اسراییلیانو او د مصر پاچا ته ووایي: «څښتن مونږ ته حکم کړی دی چې اسراییلیان د مصر څخه راوباسئ.»
14 روبین د یعقوب مشر زوی څلور زامن درلودل چې حنوک، فلو، حصرون او کرمي نومېدل. هغوی د هغو طایفو نیکونه وو چې د هغوی په نوم یادیږي.
15 شمعون شپږ زامن درلودل: یموییل، یامین، اوهد، یاکین، صوحر او شاوول چې د یوې کنعانۍ ښځې زوی ؤ. هغوی د هغو طایفو نیکونه وو چې د هغوی په نوم یادیږي.
16 لاوي درې زامن درلودل چې جرشون، قهات او مراري نومېدل. هغوی د هغو طایفو نیکونه وو چې د هغوی په نوم یادیږي. لاوي یوسلو اووه دېرش کاله ژوند وکړ.
17 جرشون دوه زامن درلودل چې لبني او شمعي نومېدل چې هغوی د خپلو طایفو نیکونه شول.
18 قهات څلور زامن درلودل چې عمرام، یصهار، حبرون او عزییل نومېدل. قهات یوسلو دري دېرش کاله ژوند وکړ.
19 مراري دوه زامن درلودل چې محلي او موشي نومېدل. دا د لاوي طایفې وې د هغوی د اولادې له مخې.
20 عمرام د خپل پلار د خور یوکابد سره واده وکړ چې د هغې نه موسی او هارون پیدا شول. عمرام یوسلو اووه دېرش کاله ژوند وکړ.
21 یصهار درې زامن درلودل چې قورح، نفج او زکري نومېدل.
22 عزییل هم درې زامن درلودل چې میشاییل، ایلصافان او ستري نومېدل.
23 هارون د الیشابع سره چې د عمیناداب لور او د نشحون خور وه، واده وکړ او د هغې څخه ناداب، ابیهو، العازار او ایتامار پیدا شول.
24 قورح درې زامن درلودل چې اسیر، القانه او ابیاساف نومېدل. دوی د قورح د طایفو نیکونه وو.
25 العازار د هارون زوی د فوتي ییل د یوې لور سره واده وکړ او د هغې نه فینحاس پیدا شو. دا طایفه په طایفه د لاوي د کورنیو مشران وو.
26 هارون او موسی هماغه خلک وو چې څښتن ورته وویل: «د اسراییلو قبیلې د مصر څخه راوباسئ.»
27 دا هغه خلک وو چې فرعون سره یې د مصر څخه د اسراییلیانو د ویستلو په هکله خبرې کړې وې.
28 کله چې څښتن د موسی سره د مصر په خاوره کې خبرې وکړې،
29 هغه موسی ته وویل: «زه څښتن یم. زه چې هرڅه تاته وایم هغه د مصر پاچا ته ووایه.»
30 خو موسی څښتن ته وویل: «دا چې زه ښې خبرې نه شم کولای، نو څنګه به فرعون راته غوږ ونیسي؟»
