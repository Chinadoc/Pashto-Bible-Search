1 کله چې هغوی هغه خاوره ونیوله، د اسراییلو ټول قوم په شیلوه کې سره راټول شو او هلته یې سپېڅلې خېمه ودروله.
2 خو د اسراییلو اووه قبیلې وې چې خپله د ځمکې برخه لا ورته نه وه ورکړل شوې.
3 نو یوشع د اسراییلو قوم ته وویل: «تاسو به ترڅو پورې د هغې ځمکې په نیولو کې چې ستاسو د نیکونو څښتن خدای تاسو ته درکړې ده سستي کوئ؟
4 د هرې قبیلې څخه درې درې تنه وټاکئ. زه به هغوی ولېږم چې ټول هېواد وګوري او هغه سیمه اندازه کړي چې هغوی به یې د خپل ملکیت په توګه تر لاسه کوي. بیا دې هغوی بېرته ماته راشي.
5 د هغوی په منځ کې به دا ځمکه په اوو برخو ووېشل شي. د یهودا قبیله به په خپله سیمه یعنې په جنوب کې پاتې شي او د یوسف اولاده به په خپله سیمه یعنې شمال کې پاتې شي.
6 وروسته له هغې چې تاسو د ځمکې د اوو برخو تشریح ولیکئ، ماته یې دلته راوړئ او زه به د خپل څښتن خدای په حضور کې ستاسو دپاره پچه واچوم.
7 خو بیاهم لاویان به ستاسو د پاتې خلکو سره د ځمکې برخه تر لاسه نه کړي، ځکه چې د هغوی برخه څښتن ته د کاهنانو په توګه خدمت کول دي. بې له شکه د جاد، روبین او د ختیځې منسي قبیلو لا مخکې د اردن د سیند په ختیځ کې خپله ځمکه تر لاسه کړې ده، هغه ځمکه د څښتن خدمتګار یعنې موسی هغوی ته ورکړې ده.»
8 څنګه چې هغه کسان د هغې ځمکې د نقشې اخیستلو دپاره روان شول، نو یوشع هغوی ته وویل: «لاړ شئ او د ټولې خاورې اندازه واخلئ او د هغه بیان ولیکئ. بیا ماته راشئ او زه به دلته په شیلوه کې د څښتن په حضور کې ستاسو دپاره پچه واچوم.»
9 هغه کسان لاړل او په ټول هېواد کې وګرځېدل او دا یې ولیکل چې هغوی څنګه هغه ځمکه په اوو برخو ووېشله او د ښارګوټو لست یې جوړ کړ. بیا هغوی بېرته یوشع ته چې د شیلوه په کمپ کې ؤ راستانه شول.
10 بیا یوشع د هغوی دپاره په شیلوه کې د څښتن په حضور کې پچه واچوله او د اسراییلو هرې پاتې قبیلې ته یې د ځمکې یوه ټاکلې برخه ورکړه.
11 لومړنۍ قبیله چې د پچې له مخې یې ځمکه تر لاسه کړه هغه د بنیامین قبیله وه. د هغوی د طایفو ځمکه د یهودا او یوسف د قبیلو ترمنځ پرته وه.
12 په شمال کې د هغوی سرحد د اردن د سیند څخه پیل شوی دی او بیا د اریحا په شمالي مخ ځوړي باندې پورته تللی او په لوېدیځ کې د غرنۍ سیمې په لاره بیت آون ته نژدې دښتې ته رسېدلی دی.
13 بیا دا سرحد هغه مخ ځوړي ته چې د لوز (چې بیت ییل هم بلل کیږي) جنوب خواته دی تللی دی. بیا هغه عطاروت ادار ته چې د ښکتني بیت حورون په جنوب کې په غره باندې ؤ، رسېدلی دی.
14 بیا دا سرحد بلې خواته تللی، د دې غره د لوېدیځې خوا څخه جنوب ته ګرځېدلی او قریت بعل (قریت یعاریم) ته وتلی دی. هغه ځای د یهودا د قبیلې دی. دا لوېدیځ سرحد ؤ.
15 جنوبي سرحد د قریت یعاریم د غاړې څخه شروع شوی او د نفتوح چینو ته رسېدلی دی.
16 بیا دا سرحد د غره بېخ ته چې د هنوم د زوی درې ته مخامخ دی او د رفاییم د درې په شمال کې دی ښکته شوی دی. د هغه ځای څخه جنوب خواته د هنوم د درې له لارې هغې غونډۍ ته چې د اورشلیم په جنوب کې ده تللی او بیا عین روجل ته رسېدلی دی.
17 بیا د شمال خواته عین شمس ته ګرځېدلی او بیا د جلیلوت خواته چې د ادومیم غاښي ته مخامخ ؤ، وتلی دی. دا سرحد بیا د بوهن ګټ ته ښکته شوی دی (بوهن د روبین زوی ؤ)
18 او د هغې غونډۍ شمال خواته تېر شوی چې د اردن دره ورڅخه ښکاري. بیا دا سرحد درې ته ښکته شوی دی،
19 د هغه ځای څخه د بیت حجلې د غونډۍ د شمالي خوا څخه تېر شوی او د مړې بحیرې په شمال کې چې د اردن سیند ورسره یوځای کیږي ختم شوی دی. دا جنوبي سرحد ؤ.
20 د اردن سیند ختیځ سرحد ؤ. دا د هغې خاورې سرحدونه وو چې د بنیامین د قبیلې طایفو د خپل ملکیت په توګه تر لاسه کړې وه.
21 د بنیامین د قبیلې د طایفو ښارګوټي دا وو: اریحا، بیت حجله، عمیق قصیص،
22 بیت عربه، صمارایم، بیت ییل،
23 عویم، فاره، عفره،
24 کفرعموني، عفني او جابع د شاوخوا کلیو سره دولس ښارګوټي.
25 جبعون، رامه، بیروت،
26 مصفه، کفیره، موزا،
27 راقم، یرفییل، تراله،
28 صیله، الف، یبوسي ښار (اورشلیم)، جبعه او قریت یعاریم - د شاوخوا کلیو سره څوارلس ښارګوټي. دا هغه ځمکه وه چې د بنیامین د قبیلې طایفو د خپل ملکیت په توګه تر لاسه کړې وه.
