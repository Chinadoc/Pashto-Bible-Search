1 ځان غوښتونکی انسان د خلکو نه ځان لېرې ساتي او تل د حکمت مخالفت کوي.
2 کم‌عقل سړی د پوهې سره مینه نه لري او یوازې د خپل نظر په څرګندولو خوشحالیږي.
3 کله چې شرارت راشي نو رسوایي هم راځي او شرم او سپکاوی هم ورسره ملګري وي.
4 د انسان د خولې خبرې د ژورې څاه اوبه دي د حکمت چینه د تنګې درې روان خوړ دی.
5 دا ښه کار نه دی چې د مجرم طرفداري دې وشي او یا د بې‌ګناه حق تر‌پښو لاندې شي.
6 د کم‌عقل خبرې جنجالونه جوړوي او خوله یې وهلو ته بلنه ورکوي.
7 د کم‌عقل انسان خپله ژبه بلا ده او شونډې یې د ځان دپاره دام دي.
8 د غیبت کوونکي خبرې د خوندور خوراک په شان دي چې د انسان له ستوني تېریږي او د ګېډې تل ته ښکته کیږي.
9 څوک چې په خپل کار کې لټي کوي نو د ورانکارو سره ورورولي کوي.
10 د څښتن نوم ټینګ او قوي مورچل دی چې نېک انسان هلته پناه اخلي او په امن کې وي.
11 د شتمن مال دولت د هغه دپاره ټینګه کلا ده او فکر کوي چې د هغه دپاره یو لوړ دېوال دی.
12 کبر د تباهۍ سبب کیږي او عاجزي د سرلوړۍ.
13 څوک چې د خبرو د اورېدلو نه مخکې ځواب ورکوي نو دا د هغه دپاره جهالت او رسوایي راولي.
14 د انسان روح ناروغي زغملی شي خو خفه روح هېڅوک زغملی نه شي.
15 عقلمن انسان تل د علم حاصلولو په لټون کې وي او د هوښیار انسان غوږونه تل د علم زده کړې ته تیار وي.
16 سوغات ورکول د انسان دپاره لار خلاصوي او د لویو خلکو سره پېژندګلوي پیدا کوي.
17 څوک چې په محکمه کې لومړی خبرې کوي بې‌ګناه ښکاري ترڅو بل څوک د هغه څېړنه ونه کړي.
18 د پچې په اچولو جګړې ختمیږي او د مخالفینو ترمنځ پرېکړې کیږي.
19 د مرور ورور پخلا کول د قوي ښار د فتح کولو نه سخت دي او شخړې کول د کلا دروازو ته د اړمونو ایښودلو په څېر دي.
20 هوښیارې خبرې د ښې ډوډۍ په شان انسان مړوي او سمې خبرې د خلکو د رضایت سبب ګرځي.
21 په مرګ او ژوند کې د ژبې اختیار شته څوک چې ورسره مینه لري، د خپلو خبرو مېوه به وخوري.
22 چاته چې ښځه پیدا شي د نعمت خاوند شي او د څښتن رضا او خوشحالي حاصله کړي.
23 مسکین په عاجزۍ زاري کوي خو شتمن سخت ځواب ورکوي.
24 تش په نامه دوستان یو بل ته کنده کیندي خو رښتینی ملګری د خپل ورور نه هم نژدې وي.
