1 دا پیغام د صور په هکله دی: ای د بحیرې کشتۍ چلوونکو، د صور دپاره له غمه چیغې ووهئ! ستاسو د صور بندر وران شوی او کورونه مو په کنډوالو بدل شوي دي. څه چې تاسو په قبرس کې اورېدلي دي، هغه رښتیا دي.
2 ای د بحیرې د غاړې اوسېدونکو! ای د صیدون سوداګرانو، ویر وکړئ! تاسو به له بحیرې څخه تېرېدلئ
3 ترڅو د مصر څخه غلې دانې په بیه واخلئ او بیا یې په نورو خرڅې کړئ. په دې ډول تاسو د ټولو قومونو دپاره د سوداګرۍ مرکز وئ.
4 ای د صیدون ښاره، ای د بحیرې د غاړې کلا، وشرمېږه! ځکه بحیره وایي: «ما هېڅکله د لنګون درد احساس نه کړ او زامن او لورګانې مې نه دي زېږولي. ما هېڅکله ماشومان نه دي لوی کړي.»
5 کله چې د صور بد خبر مصر ته ورسیږي، د هغه ځای خلک به ټکان وخوري.
6 ای د لېرې هېوادونو اوسېدونکو، له ډېره غمه چیغې ووهئ! کوښښ وکړئ چې هسپانیې ته وتښتئ!
7 ایا دا هماغه د صور خوشحاله ښار دی چې ډېر پخوا ودان شوی ؤ؟ ایا دا هماغه ښار دی چې خپل اوسېدونکي یې لېرې هېوادونو ته لېږل چې هلته استوګن شي؟
8 چا دا نقشه درلودله چې په صور یعنې د پاچاهیو په جوړوونکي ښار باندې چې سوداګران یې شاهزاده ګان او د نړۍ عزتمن خلک وو، دا بلا او مصیبت راولي؟
9 مطلق قادر څښتن دا نقشه درلودله، ترڅو د هغوی شوکت او غرور له منځه لاړ شي او عزتمن خلک یې خوار او سپک شي.
10 ای د هسپانیې خلکو، په خپل هېواد کې خواره واره شئ لکه څنګه چې د نیل سیند د غاړو څخه اوړي. اوس داسې څوک نشته چې ستاسو مخه ونیسي.
11 څښتن خپل لاس په بحیرې باندې اوچت کړی دی او د نړۍ پاچاهۍ یې لړزولې دي. هغه حکم کړی چې د کنعان کلاګانې دې له منځه لاړې شي.
12 هغه وویل: «ای د صیدون مظلومو خلکو، ستاسو خوشحالي پای ته ورسېدله. حتی که تاسو قبرس ته هم وتښتئ، هلته به هم هوسا او په امن کې ونه اوسئ.»
13 د بابل هېواد وګورئ چې د خلکو څخه خالي شوی دی. اشوریانو بابل د وحشي حیواناتو د منډې وهلو ځای جوړ کړی دی. هغوی د کلابندۍ د برجونو زینې جوړې، د بابلیانو کلاګانې یې ورانې او ښار یې په کنډوالې بدل کړ.
14 ای د بحیرې کشتۍ چلوونکو، له غمه وژاړئ! ځکه ستاسو د ښار کلا ورانه شوې ده.
15 صور به د اویاو کالو دپاره چې د یو پاچا عمر دی هېر کړای شي. د دې کلونو د تېرېدلو نه وروسته به صور د یوې بدلمنې ښځې په شان وي چې په دې سندره کې یادیږي:
16 ای هېره شوې بدلمنې خپل رباب راواخله او تاوه راتاوه شه د ښار نه ښه ساز غږوه او ډېرې سندرې ووایه چې خلک دې بیا یاده کړي.
17 د اویا کالو نه وروسته به څښتن اجازه ورکړي چې صور بیا پرمختګ وکړي. لکه یوه بدلمنه ښځه چې خپل بدن په هر چا باندې خرڅ کړي، نو د پخوا په شان به د نړۍ د نورو هېوادونو سره تجارتي اړیکې ټینګې کړي.
18 خو د تجارت له لارې کومه ګټه چې هغوی لاسته راوړي هغه پیسې به ذخیره او پاسره نه شي، بلکې هغه به څښتن ته وقف شي. په دې پیسو باندې به د هغو خلکو دپاره چې د څښتن خدمت کوي، ډېر خواړه او ښایسته کالي واخلي.
