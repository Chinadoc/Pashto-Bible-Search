1 داود د خپل ځان دپاره د داود په ښار کې کورونه ودان کړل. هغه د خدای د لوظ د صندوق دپاره هم یو ځای تیار کړ او یوه خېمه یې د هغه دپاره ودروله.
2 هغه وویل: «یوازې لاویان به دا اجازه ولري چې د لوظ صندوق یوسي، ځکه چې څښتن هغوی غوره کړي دي چې دا کار وکړي او تل د څښتن خدمت وکړي.»
3 بیا داود د اسراییلو ټول قوم اورشلیم ته راوغوښت د دې دپاره چې د لوظ صندوق هغه ځای ته راوړي چې د هغه دپاره یې تیار کړی ؤ.
4 هغه د هارون اولاده او لاویان هم یو ځای راټول کړل. دا هغه لاویان وو چې د داود حضور ته راغلل:
5 اوري ییل چې د قهات د طایفې مشر ؤ او د هغه یوسلو شل تنه خپلوان،
6 عسایا چې د مراري د طایفې مشر ؤ او د هغه دوه سوه او شل تنه خپلوان،
7 یوییل چې د جرشون د طایفې مشر ؤ او د هغه یو سل او دېرش تنه خپلوان،
8 شمعیه چې د الیصافان د طایفې مشر ؤ او د هغه دوه سوه تنه خپلوان،
9 ایلي ییل چې د حبرون د طایفې مشر ؤ او د هغه اتیا تنه خپلوان،
10 او عمیناداب چې د عزییل د طایفې مشر ؤ او د هغه یو سل او دولس تنه خپلوان.
11 بیا داود صادوق او ابیاتار کاهنان او شپږ لاویان یعنې اوري ییل، عسایا، یوییل، شمعیه، ایلییل او عمیناداب راوغوښتل.
12 هغه دغو لاویانو ته وویل: «تاسو د لاوي د طایفو مشران یئ. تاسو او ستاسو ملګري خپل ځانونه پاک کړئ، ترڅو وکولای شئ چې د اسراییلو د څښتن خدای د لوظ صندوق هغه ځای ته راوړئ چې ما د هغه دپاره تیار کړی دی.
13 دا چې د لومړي ځل دپاره تاسو هلته نه وئ چې هغه یوسئ، زمونږ څښتن خدای مونږ ته سزا د دې دپاره راکړه چې مونږ په مناسب ډول د هغه عبادت ونه کړ.»
14 بیا کاهنانو او لاویانو خپل ځانونه پاک کړل. هغوی تیار شول چې د اسراییلو د څښتن خدای د لوظ صندوق یوسي.
15 لاویانو دا صندوق د ستنو په وسیله په خپلو اوږو باندې یووړ لکه څنګه چې څښتن د موسی په وسیله حکم کړی ؤ.
16 همدارنګه داود د لاویانو مشرانو ته وویل: «د خپلو خپلوانو څخه ځینې کسان وټاکئ چې د خوشحالۍ سندرې ووایي او چنګونه، ربابونه او شرنګېدونکی زنګ وغږوي.»
22 کننیا د لاوي ساز غږوونکو مسوول وټاکل شو، ځکه چې هغه په خپله یو تکړه ساز غږوونکی ؤ.
25 نو داود، د اسراییلو مشران او د لښکرو قوماندانان لاړل چې د څښتن د لوظ صندوق د عوبید ادوم له کوره د جشن په نیولو سره راوړي.
26 له دې امله چې څښتن د لوظ د صندوق په وړلو کې د لاویانو سره مرسته وکړه، نو هغوی اووه غویان او اووه پسونه قرباني کړل.
27 داود او هغو لاویانو چې صندوق یې لېږداوه، کننیا د موسیقۍ مسوول او ټولو سندرغاړو د ښه کتان چپنې اغوستې وې او داود هم د کتان پېشبند اغوستی ؤ.
28 نو ټولو اسراییلیانو د خوشحالۍ په چیغو او د سرنیو، شرنګېدونکو زنګونو، چنګونو او د ربابونو په غږولو سره د څښتن د لوظ صندوق اورشلیم ته راوړ.
29 کله چې صندوق د داود ښار ته راوړل شو، د شاوول لور میکال د کړکۍ څخه وکتل او ویې لیدل چې داود پاچا د خوشحالۍ څخه ټوپونه وهي او نڅا کوي، نو هغه یې په خپل زړه کې سپک وګاڼه.
