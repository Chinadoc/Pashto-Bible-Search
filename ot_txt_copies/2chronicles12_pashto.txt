1 څنګه چې رحبعام د خپلې پاچاهۍ واک تر‌لاسه کړ او قوي شو، هغه او د هغه ټول قوم د څښتن د شریعت لاره پرېښودله.
2 نو د رحبعام د پاچاهۍ په پنځم کال څښتن هغوی ته د بې‌وفایۍ په خاطر سزا ورکړه. هغه د مصر پاچا شیشق ته اجازه ورکړه چې په اورشلیم باندې حمله وکړي.
3 شیشق د خپلو یو زرو او دوه سوو جنګي ګاډیو او شپېتو زرو اس سوارانو او د لیبیایي، شکیم او ایتوپیایي د بې‌شمېرو عسکرو په مرسته حمله وکړه.
4 هغه په یهودا کې قوي ښارونه ونیول او تر اورشلیمه پورې یې پرمختګ وکړ.
5 شمعیه نبي رحبعام پاچا او د یهودا هغو مشرانو ته ورغی چې د شیشق څخه د تېښتې له امله په اورشلیم کې راټول شوي وو. شمعیه هغوی ته وویل: «ستاسو دپاره څښتن دا پیغام لري: ‹تاسو زه پرېښودم، نو زه هم اوس تاسو شیشق ته پرېږدم.›»
6 پاچا او مشرانو خپله ګناه ومنله او ویې ویل: «څښتن عادل دی.»
7 کله چې څښتن دا ولیدل، شمعیه ته یې وویل: «له دې امله چې هغوی اوس خپله ګناه ومنله، زه به هغوی ټول تباه نه کړم. نو کله چې شیشق حمله وکړي، زه به یو شمېر کسان وژغورم. زما غضب به د شیشق په وسیله په اورشلیم باندې نازل نه شي.
8 خو هغوی به د شیشق رعیت شي، ترڅو وپوهیږي چې زما د خدمت کولو او د نړۍ د حاکمانو د خدمت کولو ترمنځ څومره فرق دی.»
9 شیشق پاچا په اورشلیم باندې حمله وکړه او هغه د څښتن د کور او د شاهي ماڼۍ ټولې خزانې د ځان سره یووړلې. برسېره پردې هغه سپرونه یې چې سلیمان د سرو زرو څخه جوړ کړي وو، هم یووړل.
10 نو رحبعام د هغو په ځای برنجي سپرونه جوړ کړل او هغه یې د هغو ساتونکو قوماندانانو ته وسپارل چې د شاهي ماڼۍ په دروازه کې یې پهره کوله.
11 هرکله به چې پاچا د څښتن کور ته ورتللو، نو ساتونکو به سپرونه وړل او وروسته به یې بېرته د پهره‌دارانو کوټې ته راوړل.
12 څرنګه چې رحبعام خپله ګناه ومنله، نو د څښتن د غضب نه یې خلاصون پیدا کړ او په پوره توګه له منځه لاړ نه شو او په یهودا کې څه ناڅه نېک کارونه کېدل.
13 رحبعام پاچا په اورشلیم کې خپل ځان ټینګ کړ او پاچاهي یې وکړه. هغه د یو څلوېښت کلنۍ په عمر پاچا شو او په اورشلیم کې یې اوولس کاله پاچاهي وکړه. اورشلیم هغه ښار ؤ چې څښتن هغه د اسراییلو د ټولو قبیلو څخه د خپل عبادت دپاره غوره کړی ؤ. د رحبعام د مور نوم نعمه وه چې د عمون د هېواد څخه وه.
14 هغه بد کارونه کول، ځکه چې هغه کوښښ نه کاوه د څښتن رضا معلومه کړي.
15 رحبعام چې د خپلې پاچاهۍ په وخت کې نور هرڅه وکړل د هغه د کورنۍ د نسب‌نامې په شمول د دوو نبیانو یعنې د شمعیه او د عیدو په تاریخ کې لیکل شوي دي. په دې ټوله موده کې د رحبعام او یروبعام ترمنځ جګړه وه.
16 رحبعام مړ شو او د داود د ښار په شاهي هدیره کې ښخ شو. د رحبعام زوی ابیا د هغه په ځای پاچا شو.
