1 ساره یوسلو اووه ویشت کاله ژوندۍ وه.
2 هغه په قریت‌اربع (حبرون) کې چې د کنعان په هېواد کې دی، مړه شوه او ابراهیم د ساره دپاره غمجن شو او په هغې پسې یې وژړل.
3 بیا ابراهیم د خپلې ښځې د مړي له څنګه پاڅېده او حیتیانو ته ورغی او ویې ویل:
4 «زه دلته ستاسو په منځ کې پردی او مسافر یم. یو څه ځمکه په ما باندې خرڅه کړئ، ترڅو خپله ښځه په کې ښخه کړم.»
5 هغوی ځواب ورکړ:
6 «باداره، زمونږ خبره واوره. مونږ تاته د یو قوي مشر په سترګه ګورو. زمونږ په یوه ډېره ښه هدیره کې خپل مړی ښخ کړه. مونږ هر یو به خوشحاله شو چې د قبر دپاره ځای درکړو، ترڅو خپله ښځه په کې ښخه کړې.»
7 نو ابراهیم پاڅېد او د درناوي په خاطر یې هغوی ته خپل سر ټیټ کړ
8 او ورته ویې ویل: «که ستاسو خوښه وي، نو پرېږدئ چې خپل مړی ښخ کړم. تاسو زما په خاطر د صوحار د زوی عفرون څخه وغواړئ
9 چې د مکفیلې سمڅه چې د هغه جایداد دی او د هغه د پټي سرته پرته ده، په پوره بیه په ما باندې خرڅه کړي. دا به ستاسو په منځ کې زمونږ هدیره وي.»
10 عفرون په خپله د نورو حیتیانو سره د ښار په دروازه کې د غونډې په ځای کې ناست ؤ. هغه ابراهیم ته د ټولو حیتیانو په مخکې چې هلته حاضر وو ځواب ورکړ،
11 هغه وویل: «نه، زما باداره! زما خبره واوره. زه دا پټی او هغه سمڅه چې په هغه کې ده د خپل قوم په مخکې تاته درکوم، خپل مړی دې په کې ښخ کړه.»
12 ابراهیم یوځل بیا د حیتیانو په وړاندې د درناوي په خاطر سر ټیټ کړ.
13 هغه د ټولو په مخکې عفرون ته وویل: «زما خبره واوره. که چېرې ستا رضا وي، زه به د پټي بیه درکړم. دا زما له خوا قبوله کړه، ترڅو خپل مړی هلته ښخ کړم.»
14 عفرون ځواب ورکړ:
15 «ای زما باداره، زما خبره واوره. د دې ځمکې بیه څلور سوه د سپینو زرو سکې دي، خو دا زما او ستا ترمنځ هېڅ شی نه دی. خپل مړی دې په کې ښخ کړه.»
16 نو ابراهیم د عفرون خبره قبوله کړه او هغه بیه چې عفرون د حیتیانو په مخکې ټاکلې وه، یعنې څلور سوه د سپینو زرو سکې عفرون ته وتللې. دا د هغه وزن سره سم وو چې په هغه وخت کې یې د سوداګرانو په منځ کې رواج درلود.
17 په دې ډول د عفرون جایداد چې په مکفیله کې د ممري په لمرخاته کې ؤ، هغه د ابراهیم شو. په هغه کې پټی او هغه سمڅه چې په هغه پټي کې وه او د هغې ځمکې شاوخوا ټولې ونې شاملې وې.
18 دا ځمکه د ټولو حیتیانو په مخکې چې په هغې غونډې کې حاضر وو، د ابراهیم د جایداد په توګه وپېژندل شوه.
19 نو ابراهیم خپله ښځه ساره ممري ته نژدې چې په حبرون کې ده، د کنعان په خاوره کې د مکفیله په سمڅه کې ښخه کړه.
20 نو هغه پټی او سمڅه چې په هغې کې وه، د حیتیانو له خوا ابراهیم ته د هدیرې دپاره د هغه د ملکیت په توګه ورکړل شول.
