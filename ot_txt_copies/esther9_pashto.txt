1 د اذر د میاشتې دیارلسمه ورځ، یعنې هغه ورځ چې لومړی شاهي فرمان باید عملي شي راورسېدله، په دې ورځ د یهودیانو دښمنان په دې هیله وو چې په هغوی باندې بریالي شي. خو د دې په ځای، یهودیانو په هغوی باندې بری وموند.
2 یهودیان د خشایار پاچا د امپراتورۍ د ټولو ولایتونو په ټولو ښارونو کې سره راټول شول چې په هغو خلکو باندې حمله وکړي چې غواړي دوی ته زیان ورسوي. هېچا نه شو کولای چې د هغوی په وړاندې ودریږي، ځکه چې د نورو ټولو قومونو خلک د یهودیانو څخه وېرېدل.
3 د ولایتونو ټولو مامورینو، د پاچا له خوا ټاکل شویو والیانو، نورو والیانو او شاهي استازو د یهودیانو سره مرسته کوله، ځکه چې هغوی ټول د مردخای څخه وېرېدل.
4 مردخای په ماڼۍ کې یو قوي سړی ؤ، په ټولو ولایتونو کې هغه مشهور شو او د وخت په تېرېدلو سره هغه نور هم قوي شو.
5 نو څه چې د یهودیانو خوښه وه د خپلو دښمنانو سره یې وکړل. خپل ټول دښمنان یې په تورو باندې ووهل، هغوی یې ووژل او له منځه یې یووړل.
6 یهودیانو د شوش په بالاحصار کې پنځه سوه کسان ووژل او له منځه یې یووړل.
7 همدارنګه هغوی فرشنداطا، دلفون، اسفاتا،
8 فوراتا، ادلیا، اریداتا،
9 فرمشتا، اریسای، اریدای او ویزاتا هم ووژل.
10 دا د همداتا د زوی هامان یعنې د یهودیانو د دښمن لس زامن وو. خو هغوی هېڅ شی لوټ نه کړ.
11 په هماغه ورځ پاچا ته خبر راورسېد چې د شوش په بالاحصار کې څومره خلک وژل شوي دي.
12 بیا پاچا استر ملکې ته وویل: «یهودیانو یوازې د شوش په بالاحصار کې پنځه سوه کسان وژلي دي چې په هغو کې د هامان لس زامن هم شامل دي. نو هغوی به د پاچا په نورو ولایتونو څومره خلک وژلي وي؟ اوس ته نور څه غواړې؟ هغه به درکړل شي. ستا نوره غوښتنه څه ده چې زه یې درکړم؟»
13 استر په ځواب کې وویل: «که ستاسو اعلیحضرت خوښه وي، د شوش یهودیانو ته اجازه ورکړئ چې نننی فرمان دې سبا هم عملي شي او د هامان د لسو زامنو مړي دې په دار باندې وځړول شي.»
14 نو پاچا امر وکړ چې دا وړاندیز دې عملي شي. دا فرمان په شوش کې اعلان شو او د هامان د لسو زامنو مړي په دار باندې وځړول شول.
15 د شوش یهودیان د اذر د میاشتې په څوارلسمه ورځ د شوش په ښار کې هم راټول شول او درې سوه کسان یې هلته ووژل، خو هغوی هېڅ شی لوټ نه کړ.
16 یهودیان په ولایتونو کې هم سره راټول شول چې د خپلو ځانونو څخه دفاع وکړي او د خپلو دښمنانو له شره خلاص شي. هغوی پنځه اویا زره کسان چې د دوی څخه یې کرکه لرله ووژل، خو هېڅ شی یې لوټ نه کړ.
17 دا وژنه د اذر د میاشتې په دیارلسمه ورځ وشوه او په څوارلسمه ورځ پوره ارامي وه او دا ورځ یې د خوشحالۍ او جشن ورځ وټاکله.
18 خو هغه یهودیان چې په شوش کې وو، په دیارلسمه او څوارلسمه ورځ یې خپل دښمنان ووژل. په پنځلسمه ورځ پوره ارامي وه او په دې ورځ یې جشن ونیوه او خوشحالي یې وکړه.
19 له دې امله هغه یهودیان چې د دېوال لرونکو ښارونو دباندې اوسیږي د اذر د میاشتې په څوارلسمه ورځ د خوشحالۍ جشن لمانځي. په دې ورځ هغوی مېلمستیاوې کوي او یو بل ته ډوډۍ د سوغات په توګه ورکوي.
20 مردخای دا ټولې پېښې ولیکلې او د خشایار پاچا د ټولو ولایتونو یهودیانو ته یې که لېرې وو او که نژدې، لیکونه واستول،
21 چې د اذر د میاشتې څوارلسمه او پنځلسمه ورځ باید هر کال ولمانځي.
22 دا هغه ورځې وې چې یهودیانو د خپلو دښمنانو څخه ارامي وموندله او دا هغه میاشت وه چې د هغوی غم په خوښۍ او ویر یې د خوشحالۍ په جشن بدل شو. هغوی ته وویل شول چې دا ورځې دې په مېلمستیاوو سره ولمانځي او یو بل ته او غریبانو ته ډوډۍ د سوغات په توګه ورکړي.
23 نو یهودیانو د مردخای د لارښوونو څخه پیروي وکړه او هغوی چې څنګه دا جشن پیل کړی ؤ، هر کال به یې لمانځه.
24 هامان د همداتا زوی چې د اجاج د طایفې څخه ؤ او د ټولو یهودیانو دښمن ؤ، پچه اچولې وه (چې هغوی د پوریم په نوم یادوله) او په دې توګه یې د یهودیانو د تباهۍ ورځ ټاکلې وه. هغه دا پلان جوړ کړی ؤ چې هغوی له منځه یوسي.
25 خو کله چې دې خبرې ته د پاچا پام شو، نو هغه لیکلی فرمان ورکړ: هغه ناوړه پلان چې هامان د یهودیانو په خلاف سنجولی ؤ هغه دې بېرته په هغه باندې عملي شي او هغه او د هغه زامن دې په دار باندې وځړول شي.
28 دا پرېکړه وشوه چې د هر یو راتلونکي یهودي نسل هره کورنۍ دې په هر ولایت او هر ښار کې چې وي، د پوریم دا ورځې د تل دپاره په یاد وساتي او هغه دې ولمانځي او هغه دې نه هېروي.
29 نو د ابیحایل لور استر ملکې د مردخای په مرسته د هغه واک په لرلو سره چې هغې درلود، دوهم لیک ولیکه چې د پوریم په اړه لومړنی لیک تایید کړي.
30 دا لیک د ټولو یهودیانو په نامه ؤ او د هغه نقلونه د خشایار پاچا د امپراتورۍ ټولو یوسلو اووه ویشت ولایتونو ته واستول شول. په هغه کې د یهودیانو دپاره د سولې او امنیت غوښتنه شوې وه.
31 هغوی او د هغوی اولادونو ته لارښوونه شوې وه لکه څنګه چې هغوی د روژې نیولو او ویر کولو مراسم په ځای کول، هماغسې دې د پوریم ورځې په ټاکلي وخت ولمانځي. دا امر د یهودي مردخای او استر ملکې له خوا شوی ؤ.
32 د استر فرمان د پوریم قوانین تایید کړل او هغه په یو کتاب کې ولیکل شو.
