1 محله، نوعه، حجله، ملکه او ترصه د صلفحاد لورګانې وې. صلفحاد د حافر زوی ؤ، حافر د جلعاد زوی ؤ، جلعاد د ماخیر زوی ؤ، ماخیر د منسي زوی ؤ او منسي د یوسف زوی ؤ.
2 یوه ورځ د هغه لورګانې د سپېڅلې خېمې دروازې ته لاړلې او هلته یې د موسی، العازار کاهن، د اسراییلو نورو مشرانو او د اسراییلو د ټول قوم سره لیدنه کتنه وکړه. هغوی وویل:
3 «زمونږ پلار په دښته کې مړ شو او د هغه څخه هېڅ زامن پاتې نه شول. هغه د قورح د پیروانو څخه چې د څښتن په وړاندې یې سرکښي کړې وه، نه ؤ بلکې هغه د خپلې ګناه له امله مړ شو.
4 یوازې په دې خاطر چې هغه هېڅ زامن نه درلودل، ولې زمونږ د پلار نوم د خپلې طایفې څخه ورک شي؟ مونږ ته د خپل پلار د خپلوانو په منځ کې ځمکه راکړئ.»
5 موسی د هغوی دعوه څښتن ته وړاندې کړه
6 او څښتن هغه ته وویل:
7 «د صلفحاد لورګانې چې څه غواړي هغه سم دي. هغوی ته د خپل پلار د خپلوانو په منځ کې ځمکه ورکړه. پرېږده چې د هغه میراث د دوی شي.
8 اسراییلیانو ته ووایه: ‹کله چې یو سړی بې زویه مړ شي، د هغه لور ته به د هغه ځمکه په میراث پاتې شي.
9 که چېرې هغه هېڅ لور ونه لري، د هغه ورونو ته به ځمکه په میراث پاتې شي.
10 خو که چېرې هغه هېڅ ورونه ونه لري، د هغه ترونو ته به ځمکه په میراث پاتې شي.
11 که چېرې هغه ترونه ونه لري، په هغه طایفه کې باید د هغه تر ټولو نژدې خپلوان ته د هغه ځمکه ورکړل شي. د اسراییلو قوم باید دا د یو قانوني شرط په توګه رعایت کړي، لکه څنګه چې ما څښتن تاته حکم وکړ.›»
12 څښتن موسی ته وویل: «د عباریم غرونو ته وخېژه او هغه ځمکه وګوره چې زه یې اسراییلیانو ته ورکوم.
13 کله چې ته هغه ووینې، نو د خپل ورور هارون په شان به مړ شې او د خپلو نیکونو سره به یوځای شي،
14 ځکه چې تاسو دواړو د صین په دښته کې زما د امر څخه سرکښي وکړه. هغه وخت چې ټول قوم په مریبه کې زما په ضد شکایت وکړ، تاسو د هغوی په مخکې زما د پاک قدرت درناوی ونه کړ.» (مریبه په قادش کې د صین په دښته کې یوه چینه ده.)
15 موسی دعا وکړه:
16 «ای څښتن خدایه، ای د ژوندون سرچینې، زه دعا کوم چې داسې یو کس وټاکه چې د قوم مشري وکولای شي.
17 ستا قوم یو داسې کس ته اړتیا لري چې په جګړه کې ورته لارښوونه وکړي. که نه، نو هغوی به د داسې پسونو په شان شي چې بې شپونه یو خوا او بل خوا سرګردانه ګرځي.»
18 څښتن موسی ته وویل: «د نون زوی یوشع لایق سړی دی، خپل لاس د هغه په سر باندې کېږده.
19 بیا یې د العازار کاهن او اسراییلیانو په مخکې ودروه او یوشع د هغوی د نوي مشر په توګه وټاکه.
20 د خپلو اختیاراتو څخه دې لږ څه هغه ته ورکړه، ترڅو د اسراییلو ټول قوم د هغه اطاعت وکړي.
21 کله چې د څښتن څخه د لارښوونې د اخیستلو دپاره اړتیا پېښه شي، نو یوشع باید العازار ته ورشي. العازار به د اوریم او تمیم څخه په کار اخیستلو سره د هغه رضا معلومه کړي. په دې ډول به یوشع او د اسراییلو ټول قوم ته معلومه شي چې څه باید وکړي.»
22 څنګه چې څښتن موسی ته حکم کړی ؤ، هغه هماغسې وکړل. هغه یوشع د العازار کاهن او د ټول قوم په مخکې ودراوه،
23 بیا هغه د یوشع په سر باندې خپل لاس کېښود او هغه یې د اسراییلو مشر وټاکه.
