1 موسی د موآب د ډاګونو څخه د نبو غره ته وخوت، یعنې د پیسګاه د غره سرته چې د اریحا په ختیځ کې دی. هلته ورته څښتن ټوله خاوره یعنې د جلعاد سیمه د دان تر ښاره پورې،
2 د نفتالي ټوله سیمه، د افرایم او منسي سیمې، د مدیترانې تر بحیرې پورې د یهودا ټوله سیمه،
3 د یهودا جنوبي برخه او هغه ډاګ وروښود چې د صوغر څخه تر اریحا پورې چې د خرما د ونو ښار دی، رسیږي.
4 بیا څښتن موسی ته وویل: «دا هغه خاوره ده چې ما د ابراهیم، اسحاق او یعقوب سره وعده کړې وه چې د هغوی اولادې ته به یې ورکړم. ما ته پرېښودلې چې هغه ووینې، خو ته به د اردن د سیند څخه تېر نه شې او هلته به ورننه نه وځي.»
5 نو لکه څنګه چې څښتن ویلي وو، د څښتن خدمتګار موسی هلته د موآب په خاوره کې مړ شو.
6 هغه د موآب په هغې دره کې ښخ کړای شو چې د بیت فغور ښار ته مخامخ وه. خو تر نن ورځې پورې هېڅوک نه پوهیږي چې موسی چېرته ښخ شوی دی.
7 موسی یوسلو شل کلن ؤ چې مړ شو، د هغه بدن لا قوي ؤ او د سترګو نظر یې هم ښه ؤ.
8 د اسراییلو قوم د موآب په ډاګونو کې دېرش ورځې د هغه دپاره وژړل.
9 موسی د خپل مرګ څخه مخکې د نون د زوی یوشع په سر باندې خپل لاسونه کېښودل او هغه یې د خپل ځان په ځای وټاکه. څښتن هغه د حکمت څخه ډک کړ. د اسراییلو قوم د یوشع اطاعت کاوه او په هغو حکمونو باندې یې عمل کاوه چې څښتن هغوی ته د موسی په وسیله ورکړي وو.
10 په اسراییلو کې هېڅکله د موسی په شان پیغمبر نه دی پیدا شوی. څښتن د هغه سره مخامخ خبرې کولې.
11 بل هېڅ پیغمبر داسې لویې معجزې نه دي ښودلې لکه څنګه چې څښتن موسی رالېږلی ؤ چې د فرعون، د هغه د درباریانو او د مصر د ټولو خلکو په حضور کې یې وښایي.
12 بل هېڅ پیغمبر داسې قدرت نه درلود چې هغه لوی او وېروونکي کارونه وکړي چې موسی د ټولو اسراییلیانو په مخکې وکړل.
