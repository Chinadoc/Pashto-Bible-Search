1 نېک نامي د ډېرې شتمنۍ نه غوره ده او عزت د سرو او سپینو زرو نه بهتر دی.
2 شتمن او غریب په یو صفت کې شریک دي ځکه چې څښتن د دواړو خالق دی.
3 ځیرک انسان بدي او بلا ویني او خپل ځان ترې ساتي خو ساده سړی د هغې په لور روان وي او سزا به یې ویني.
4 عاجزي د څښتن له وېرې پیدا کیږي چې انسان ته شتمني، عزت او نېکمرغه ژوند ورکوي.
5 د دروغجن انسان لار له اغزو او دامونو نه ډکه وي خو په چا چې خپل ځان ګران وي نو ځان ترې لېرې ساتي.
6 ماشوم په سمه لار روان کړه. که سپین‌ږیری هم شي نو مخ به ترې وانه ړوي.
7 شتمن په مسکینانو باندې حکومت کوي او پور اخیستونکی د پور ورکوونکي غلام دی.
8 څوک چې د بې‌انصافۍ تخم کري نو مصیبت به رېبي او د کبر کاسه به یې نسکوره شي.
9 بختور دی هغه څوک چې سخاوت کوي ځکه د خپلو خوړو یوه برخه خوارانو ته ورکوي.
10 ملنډې وهونکی وشړه نو شخړې به ورسره ختم شي بحثونه او پېغورونه به ورسره هم بند شي.
11 څوک چې د پاک زړه خاوند وي او خوږې خبرې کوي نو پاچا به هم د هغه ملګری شي.
12 څښتن په علم او پوهه خپل نظر ساتي خو د خاینانو نقشې له منځه وړي.
13 لټ سړی له کور څخه نه وځي او وایي: «بهر زمری دی! که کوڅې ته ووځم نو مړ به مې کړي!»
14 د زناکارې ښځې خوله د ژورې کندې په څېر ده چاته چې څښتن په غوسه وي نو په کې غورځیږي.
15 جهالت د ماشوم په زړه کې نغښتی وي خو د ادب لښته به یې ترې لېرې وباسي.
16 څوک چې په غریب ظلم وکړي او خپله شتمني ډېره کړي او شتمن ته تحفې ورکوي، نو اخر به نېستمن شي.
17 د حکمت د خاوندانو خبرو ته غوږ نیسه او ورته پام کوه او زما تعلیم د زړه له کومي قبول کړه
18 نو که دا خبرې د زړه په تل کې وساتې او تل ستا په شونډو وي نو خوشحالي به دې په برخه شي.
19 نو زه همدا نن تاته تعلیم درکوم د دې دپاره چې په څښتن باندې پوره باور ولرې.
20 ما ستا دپاره دېرش نصیحتونه لیکلي دي چې د علم او نصیحت نه ډک دي
21 ترڅو تا پوه کړم چې رښتیا او د باور وړ خبرې زده کړې او هغه چاته رښتینی ځواب ورکړې چې ته یې رالېږلی یې.
22 د غریب د غریبۍ نه په غلا غلطه ګټه مه اخله او په محکمه کې د مسکینانو حق تر‌پښو مه لاندې کوه
23 ځکه څښتن به د دوی د حق ساتنه وکړي او هغوی به تباه کړي چې د دوی نه یې غلا کړې ده.
24 د غوسه ناک انسان سره ناسته ولاړه مه کوه او د هغه چا سره ملګرتیا مه کوه چې زر په قهریږي
25 هسې نه چې د هغه عادتونه زده کړې او خپل ځان په دام کې ونښلوې.
26 د بل چا په قرض کې لاس مه ورکوه او مه د چا د پور ضمانت په خپله غاړه اخله.
27 که ته چېرته دا قرض ورنه کړې نو د خوب کټ او بستره به درنه یوسي.
28 د ځمکې د حد پخوانۍ تیږه مه بېځایه کوه کوم چې پلار او نیکه دې پخوا ایښودلې ده.
29 څوک چې په خپل کار کې مهارت ولري د پاچاهانو په حضور کې به خدمت کوي او د عامو خلکو خدمت به نه کوي.
