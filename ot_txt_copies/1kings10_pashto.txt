1 کله چې د شیبا ملکې د سلیمان د شهرت په اړه واورېدل (هغه شهرت چې څښتن سلیمان ته ورکړی ؤ)، نو هغه راغله چې په سختو پوښتنو سره هغه وازمایي.
2 هغه د یو لوی کاروان او اوښانو سره چې د خوشبویۍ مسالې، ډېر سره زر او قیمتي تیږې ورباندې بار وې، اورشلیم ته راورسېدله. هغه سلیمان ته راغله او د هغو ټولو شیانو په هکله چې د هغې په ذهن کې وو، د هغه سره یې خبرې وکړې.
3 سلیمان د هغې ټولو پوښتنو ته ځواب ورکړ، داسې یوه پوښتنه نه وه چې پاچا یې بې ځوابه پریښې وي.
4 کله چې د شیبا ملکې د سلیمان حکمت او هغه ماڼۍ چې هغه جوړه کړې وه،
5 هغه خواړه چې په دسترخوان باندې وو، د هغه د درباریانو د کښېناستلو ترتیب، د خدمتګارانو ښه تنظیم او د هغوی کالي، د هغه ساقیان او هغه سوځېدونکې نذرانې چې هغه د څښتن په کور کې وړاندې کولې ولیدلې، نو ډېره حیرانه شوه.
6 هغې پاچا ته وویل: «هغه څه چې ما په خپل هېواد کې ستاسو د کارونو او حکمت په اړه اورېدلي وو، هغه رښتیا دي!
7 خو ما تر هغې پورې په دې باندې باور نه کاوه ترڅو چې راغلم او دا هرڅه مې په خپلو سترګو ولیدل. خو حتی ما د دې په نیمایي هم نه وو اورېدلي، ستاسو حکمت او شتمني د هغې څخه هم ډېره زیاته ده، څه چې ما اورېدلي وو.
8 ستاسو خلک به څومره خوشحاله وي! او ستاسو درباریان به څومره خوښ وي چې تل ستاسو په حضور کې ولاړ وي او ستاسو د حکمت خبرې واوري!
9 ثنا دې وي ستاسو څښتن خدای ته چې ستاسو څخه ډېر خوشحاله دی او تاسو یې د اسراییلو په تخت باندې کښېنولي یئ. د اسراییلو سره د څښتن د تلپاتې مینې په خاطر یې تاسو پاچا کړي یئ چې عدالت او انصاف وکړئ.»
10 د شیبا ملکې سلیمان پاچا ته د څلورو ټنو څخه زیات سره زر، زیاته اندازه عطر او قیمتي تیږې ورکړې. څومره زیاتې خوشبویه مسالې چې د شیبا ملکې سلیمان پاچا ته ورکړل دومره هېڅکله نه وو راوړل شوي.
11 د حیرام کشتۍ ګانو د اوفیر څخه پرته له سرو زرو ډېر زیات د نښتر لرګي او قیمتي تیږې هم راوړلې.
12 پاچا د دې لرګیو څخه د څښتن د کور او شاهي ماڼۍ دپاره زینې او د ساز غږوونکو دپاره ربابونه او چنګونه جوړ کړل. د هغې ورځې څخه تر اوسه پورې دومره زیات د نښتر لرګي هېڅکله نه وو راوړل شوي او نه هم لیدل شوي وو.
13 سلیمان پاچا د شیبا ملکې ته برسېره په هغو شیانو چې هغې غوښتي وو، د خپل شاهانه سخاوت له مخې نور سوغاتونه هم ورکړل. له هغې وروسته ملکه د خپلو خدمتګارانو سره خپل هېواد یعنې شیبا ته ستنه شوه.
14 سلیمان پاچا هر کال نژدې درویشت ټنه سره زر لاسته راوړل.
15 په دې کې هغه مالیات چې د سوداګرانو له خوا ورکول کېدل، د سوداګرۍ ګټې او هغه باج چې د عربو د پاچاهانو او هغه مالیات چې د اسراییلو د حکمرانانو له خوا ورکول کېده، شامل نه وو.
16 سلیمان پاچا د ټکول شویو سرو زرو څخه دوه سوه دانې لوی سپرونه جوړ کړل، په هر سپر کې نژدې اووه کیلو ګرامه سره زر کارول شوي وو.
17 همدارنګه هغه د ټکول شویو سرو زرو څخه درې سوه دانې کوچني سپرونه جوړ کړل، چې په هر سپر کې نژدې دوه کیلو ګرامه سره زر کارول شوي وو. پاچا هغه د ماڼۍ په هغه سالون کې کېښودل چې د لبنان د ځنګل په نوم یادېده.
18 پاچا د فیل د غاښونو څخه یو لوی تخت هم جوړ کړ او هغه ته یې د سوچه سرو زرو پوښ ورکړ.
19 تخت ته د ورختلو دپاره شپږ زینې وې او د تخت سر د شا له خوا ګرد ؤ. د تخت دواړو خواو ته بازوګان وو او د هر یو په خوا کې د زمري مجسمه وه.
20 په شپږو زینو باندې د دولسو زمریانو مجسمې وې، د هرې زینې هرې خواته یوه یوه مجسمه وه. په بلې هېڅ پاچاهۍ کې داسې تخت نه ؤ جوړ شوی.
21 د سلیمان پاچا هغه جامونه چې د څښلو دپاره وو، ټول د سرو زرو څخه جوړ شوي وو. د هغه د ماڼۍ هغه سالون چې د لبنان د ځنګل په نوم یادېده، ټول سامان یې د سوچه سرو زرو څخه وو. سپین زر هېڅ کارول شوي نه وو، ځکه چې د سلیمان په وخت کې سپین زر بې ارزښته ګڼل کېدل.
22 هغه بحري کشتۍ ګانې درلودلې چې د حیرام د کشتۍ ګانو سره یې سفر کاوه. د هغه کشتۍ ګانې به په هرو درېو کالو کې یوځل راستنېدلې او سره زر، سپین زر، د فیل غاښونه، بیزوګانې او د طاووس مرغان به یې راوړل.
23 سلیمان پاچا د نړۍ د نورو ټولو پاچاهانو څخه ډېر شتمن او د حکمت خاوند ؤ
24 او ټولې نړۍ غوښتل چې راشي او هغه حکمت وویني چې خدای ورته ورکړی ؤ.
25 کال په کال به چې هرڅوک راتلل، نو د ځان سره به یې دا سوغاتونه، یعنې د سپینو او د سرو زرو شیان، چپنې، وسلې او خوشبویه مسالې، اسونه او قچرې راوړل.
26 سلیمان خپلې جنګي قواوې چې د څوارلس سوه جنګي ګاډیو او دولس زره اسونو نه جوړې شوې وې، راټولې کړې. یوه برخه یې په اورشلیم او نورې یې په مختلفو ښارونو کې ساتلې.
27 د هغه د پاچاهۍ په وخت کې سپین زر په اورشلیم کې د تیږو په شان یو عادي شی شو او د سبر د ونو لرګي لکه د یهودا د غرونو په لوېدیځو لمنو کې د انځرو د ونو په شان پرېمانه وو.
28 د سلیمان سوداګرانو اسونه د مصر او ترکیې څخه راوستل. شاهي سوداګرانو به هغه د ترکیې څخه اخیستل.
29 هغوی به د مصر څخه یوه جنګي ګاډۍ په شپږ سوه مثقاله سپینو زرو او یو اس به یې په یوسلو پنځوس مثقاله سپینو زرو اخیستل. همدارنګه ځینې به یې د حیتیانو او سوریایانو په پاچاهانو بېرته خرڅول.
