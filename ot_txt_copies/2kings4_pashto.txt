1 یوه ورځ د نبیانو د ډلې څخه د یو نبي کونډه الیشع ته راغله او ویې ویل: «ښاغلیه! زما مېړه مړ شوی دی. لکه څنګه چې تاسو پوهېږئ هغه یو څښتن پرست سړی ؤ. خو اوس یو سړی راغلی دی چې زما مېړه د هغه څخه یو څو روپۍ په پور اخیستې وې او هغه غواړي چې د دې پور په بدل کې زما دوه زامن خپل غلامان کړي.»
2 الیشع وویل: «زه ستا دپاره څه وکړم؟ ووایه چې په کور کې څه شی لرې؟» ښځې ځواب ورکړ: «ښاغلیه، د زیتونو د تېلو د یو کوچني بوتل څخه پرته بل هېڅ څه نه لرم.»
3 الیشع هغې ته وویل: «خپلو ګاونډیانو ته ورشه او څومره چې کولای شې د هغوی څخه ډېر خالي لوښي وغواړه.
4 خپل کور ته لاړه شه او د خپل ځان او خپلو زامنو پسې دې دروازه بنده کړه. بیا لوښي د تېلو څخه ډک کړه او هر یو چې ډکېده هغه یوې خواته ږده.»
5 هغه ښځه لاړه. وروسته کله چې هغه د خپلو زامنو سره خپل کور ته ننوتله او دروازه یې بنده کړه، زامنو ورته لوښي راوړل او هغې ډکول.
6 کله چې ټول لوښي ډک شول، هغې خپل یو زوی ته وویل: «یو بل لوښی راوړه.» هغه ځواب ورکړ: «مونږ سره نور لوښي نشته.» په دې وخت کې د هغه کوچني بوتل څخه نور تېل توی نه شول.
7 وروسته له دې چې هغې الیشع د خدای نبي ته د دې پېښې په اړه خبر ورکړ، الیشع وویل: «تېل خرڅ کړه او د هغو د پیسو په یوې برخې خپل پور ادا کړه. په پاتې پیسو باندې کولای شې چې د خپلو زامنو سره خپل ژوند وکړې.»
8 یوه ورځ الیشع د شونیم ښارګوټي ته لاړ، هلته یوه شتمنه ښځه اوسېدله. هغې الیشع خپل کور ته د ډوډۍ دپاره راوباله. له هغې وروسته، کله چې الیشع به په شونیم کې ؤ، نو د هغې ښځې او د هغې د مېړه سره به یې د هغې په کور کې ډوډۍ خوړله.
9 هغې ښځې خپل مېړه ته وویل: «زه یقین لرم چې هغه سړی چې دلته زیات راځي د خدای یو سپېڅلی سړی دی.
10 راځئ چې د هغه دپاره د خپل کور په بام باندې یوه کوچنۍ کوټه جوړه کړو. په هغې کې به یو کټ، مېز، چوکۍ او د تېلو څراغ کېږدو. نو کله چې هغه زمونږ کور ته راځي، د دې کوټې او شیانو څخه به کار اخلي.»
11 یوه ورځ الیشع په شونیم کې د هغوی کور ته راغی او خپلې کوټې ته وخوت چې هلته ارام وکړي.
12 هغه خپل خدمتګار جیحزي ته وویل: «هغه شونیمي ښځه دلته راوبله.» نو هغه راغله او د الیشع په مخکې ودرېدله.
13 الیشع جیحزي ته وویل: «هغې ته ووایه: تا زمونږ دپاره ډېر تکلیف وګاله، اوس ستا دپاره څه وکړم؟ ایا ستا سپارښتنه پاچا یا د لښکرو قوماندان ته وکړم؟» هغې ښځې ځواب ورکړ: «زه د خپل قوم په منځ کې اوسېږم او هر شي ته چې اړتیا لرم، هغه راسره شته.»
14 الیشع د جیحزي څخه پوښتنه وکړه: «نو بیا د هغې دپاره څه وکړم؟» جیحزي په ځواب کې وویل: «زه پوهېږم چې د هغې مېړه زوړ دی او هغه زوی نه لري.»
15 الیشع خپل خدمتګار ته وویل: «هغه راوبله چې دلته راشي.» هغه راغله او د الیشع د کوټې په دروازه کې ودرېدله.
16 الیشع هغې ته وویل: «په راتلونکي کال کې په همدې وخت به تا خپل زوی په غېږ کې نیولی وي.» ښځې ځواب ورکړ: «باداره! تاسو د خدای نبي یئ، ما مه غولوئ.»
17 خو لکه څنګه چې الیشع ویلي وو، په راتلونکي کال په همدې وخت یې زوی پیدا شو.
18 کله چې هغه هلک لوی شو، یوه ورځ د خپل پلار د لیدلو دپاره پټي ته لاړ چېرته چې لوګرو فصلونه رېبل.
19 هغه خپل پلار ته شکایت وکړ: «زما سر خوږیږي، هغه ډېر خوږیږي!» د هغه پلار خپل نوکر ته وویل: «هغه بېرته خپلې مور ته بوځه.»
20 نوکر هغه هلک راپورته کړ او خپلې مور ته یې راوړ. هلک تر غرمې پورې د مور په زنګنونو باندې ناست ؤ او د غرمې په وخت کې مړ شو.
21 هغې هلک د الیشع کوټې ته وخېژاوه او د هغه په کټ کې یې واچاوه. بیا هغې دروازه بنده کړه او لاړه.
22 هغې خپل مېړه راوغوښت او ورته ویې ویل: «یو نوکر د خره سره دلته راولېږه. زه غواړم چې د خدای نبي الیشع زر ووینم او بېرته به راستنه شم.»
23 د هغې مېړه پوښتنه وکړه: «ولې غواړې چې نن هغه ته ورشې؟ نن خو نه د سبت ورځ ده او نه د نوې میاشتې اختر دی!» هغې ځواب ورکړ: «خیر او خیریت دی.»
24 هغې په خره باندې کته واچوله او خپل نوکر ته یې وویل: «خر زر زر بوځه، ترڅو چې ما درته ویلي نه وي، مه درېږه.»
25 بیا هغه روانه شوه او د کرمل غره ته لاړه چېرته چې الیشع ؤ. کله چې الیشع هغه ولیدله، نو خپل خدمتګار جیحزي ته یې وویل: «هغه شونیمي ښځه ده چې راروانه ده.
26 منډه کړه، د هغې مخې ته ورشه او پوښتنه وکړه چې هغه او د هغې مېړه او زوی ښه دي او که نه.» هغې جیحزي ته ځواب ورکړ: «هو، خیر و خیریت دی.»
27 خو څنګه چې هغه غره ته ورسېدله، الیشع ته ورغله او د هغه پښې یې ونیولې. جیحزي د هغې خواته ورروان شو چې هغه لېرې ټېل وهي، خو الیشع وویل: «هغه پرېږده! ایا ته نه وینې چې هغه څومره خفه ده؟ خو څښتن ماته په دې هکله څه نه دي ویلي.»
28 هغې ښځې وویل: «ښاغلیه، ایا ما ستاسو څخه د زوی غوښتنه کړې وه؟ ایا تاسو ته مې ویلي نه وو چې ما مه غولوئ؟»
29 الیشع وویل: «ای جیحزي، ځان تیار کړه، زما امسا درسره واخله او د هغې کور ته لاړ شه. په لاره کې به چاته سلام نه اچوې او نه به د چا سلام ځوابوې. کله چې هلته ورسېدلې، امسا د هلک په مخ باندې کېږده.»
30 خو د هلک مور الیشع ته وویل: «زه د ژوندي څښتن او ستاسو په ژوند باندې قسم خورم چې زه به بې له تا لاړه نه شم.» نو الیشع راپاڅېده او د هغې سره لاړ.
31 جیحزي د هغوی څخه مخکې لاړ او د هلک په مخ باندې یې امسا کېښوده، خو هلک ونه خوځېده او هېڅ غږ یې ونه کړ. جیحزي بېرته الیشع ته ورغی او هغه ته یې وویل: «هلک راویښ نه شو.»
32 الیشع د هغې ښځې کور ته ورسېده، خپلې کوټې ته ورغی او ویې لیدل چې د هلک مړی د هغه په کټ کې پروت دی.
33 هغه کوټې ته ورننوت، دروازه یې بنده کړه او څښتن ته یې دعا وکړه.
34 بیا هغه کټ ته ورغی او په مړي باندې پرېوت. خپله خوله یې د هلک په خوله کېښودله، سترګې یې د هلک په سترګو او خپل لاسونه یې د هغه په لاسونو باندې کېښودل. څنګه چې هغه په هلک باندې خپل ځان وغزاوه، د هلک وجود تود شو.
35 الیشع راپاڅېده او په کوټه کې یوه خوا او بله خوا ګرځېده، بیا هغه بېرته لاړ او د هلک په مړي باندې یې خپل ځان وغزاوه. په دې وخت هلک اووه ځلې وپرنجېده او خپلې سترګې یې وغړولې.
36 الیشع جیحزي ته غږ وکړ او ورته ویې ویل: «د هلک مور ته ووایه چې دلته راشي.» جیحزي هماغسې وکړل او کله چې هغه راغله الیشع ورته وویل: «خپل زوی دې واخله.»
37 هغه الیشع ته ټیټه شوه او پښو ته یې پرېوتله، بیا یې خپل زوی واخیست او ووتله.
38 کوم وخت چې الیشع جلجال ته راستون شو، په هغه ځای کې قحطي وه. کله چې د نبیانو یوه ډله د هغه په مخکې ناسته وه، الیشع خپل خدمتګار ته وویل: «یو غټ لوښی په اور باندې کېږده او دغو نبیانو ته قورمه پخه کړه.»
39 د هغو څخه یو تن ځنګل ته لاړ چې یو څه بوټي راټول کړي. هغه د ځنګلي کدو یو بوټی پیدا کړ او دومره کدوان یې ورڅخه راوشکول چې هغه وړلی شول. خو هغه نه پوهېده چې دا څه شی دی. کله چې هغه بېرته راستون شو، نو هغه کدوان یې ټوټې ټوټې کړل او په قورمه کې یې واچول.
40 کله یې چې قورمه نبیانو ته واچوله چې ویې خوري او هغوی په خوړلو پیل وکړ، ناڅاپه هغو چیغې کړې او ویې ویل: «ای د خدای نبي، په دې کې زهر دي!» نو هغوی دا قورمه ونه شوه خوړلی.
41 الیشع وویل: «لږ اوړه راته راوړئ.» الیشع هغه اوړه په قورمه کې واچول او ویې ویل: «اوس یې هغوی ته ورکړه چې ویې خوري.» نو په خوړو کې زهر نه وو.
42 یو سړی د بعل شلیشه څخه راغی او الیشع ته یې د لومړنیو رېبل شویو اوربشو شل ډوډۍ او یو څه تازه غلې دانې راوړلې او الیشع وویل: «دا خلکو ته ورکړه چې ویې خوري.»
43 د هغه خدمتګار وویل: «ایا دا د سلو سړیو دپاره بس دي؟» الیشع ځواب ورکړ: «هغوی ته یې ورکړه چې ویې خوري. ځکه چې څښتن وایي: هغوی به ماړه شي او یو څه به ورڅخه پاتې هم شي.»
44 نو خدمتګار د هغوی په مخکې ډوډۍ کېښودله او لکه څنګه چې څښتن ویلي وو، هغوی ټول ماړه شول او یو څه ورڅخه پاتې هم شول.
