1 ای څښتنه بیانومه ستا لویي ځکه تا یمه ژغورلی دښمنان دې زما نه دي پریښي چې په ما شي دوی خوشحاله
2 ای څښتنه زما خدایه ما فریاد وکړ ستا د کومک دپاره تا شفا راکړله ماته
3 زه د مرګ په لار روان وم تا له قبره وساتلم نوی ژوند دې راکړ ماته
4 ای څښتن ته وفادارو خلکو! ثنا یې وایئ په سندرو باندې ساتئ یې په یاد شکر یې کړئ چې دا سپېڅلی دی
5 وي غضب د ده یوې شېبې دپاره خو یې فضل وي د ټول عمر دپاره د شپې کېدای شي چې ژړا وي ټوله خو په سهار کې خوشحالي راځي
6 چې مې احساس د بې‌غمۍ وکړ بیا مې د ځانه سره داسې وویل: «زه به هېڅکله په لړزان نه شم»
7 کله چې تا وکړ احسان په ما ای څښتنه زه دې د غره په شان قوي کړمه کله چې مخ دې رانه واړاوه زه ووېرېدم
8 ما فریاد وکړ تاته ای څښتنه ما د رحم سوال وکړلو له تا نه
9 «زما مرګی به څه فایده ولري؟ څه فایده به وکړي چې قبر ته زه لاړ شم؟ ایا خاورې به ویلی ستا ثنا شي؟ دا به وکړای شي بیان وفا د ستا؟
10 کړه دعا زما قبوله ای څښتنه رحم وکړه ته په ما ای څښتنه مددګار شه ته زما»
11 تا زما ماتم بدل کړ د خوشحالۍ په ګډا تا د ویر جامې زما نه وویستلې دې جامې د خوشحالۍ راواغوستلې
12 نو زه به غلی پاتې نه شم زه به وایم ستا د ثنا سندره د زړه له تله ای څښتنه! زما خدای یې تل ترتله به زه ستا شکر کومه
